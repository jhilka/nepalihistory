यसै असफलताले गर्दा पछि त यिनी लगभग विक्षिप्त नै बन्न आएका थिए । हातहतियार तथा धनजनको कमीले गर्दा नै पटक-पटकको आक्रमणमा आफ्नो पक्षको हार भएको हो भन्ने अनुभव गोरखा राज्यका राजा तथा प्रजाहरू सबैले राम्रैसँग गरिसकेका थिए । यसैले अब रुपियाँ - पैसा तथा हातहतियारहरूको सङ्ग्रहको निमित्त समुचित ध्यान दिन थालियो ।

### (ग) विवाह तथा कार्यक्षेत्रमा प्रवेश :-

यसै स्थितिमा युवराज पृथ्वीनारायण शाहको शुभविवाहको निमित्त प्रसङ्ग चल्दा राजनीतिक लाभका साथसाथै आर्थिक लाभ पनि प्राप्त हुने अपेक्षा राखी महारानी चन्द्रप्रभावती आफ्ना युवराजको विवाह मकवानपुर राज्यका राजा हेमकर्ण सेनकी छोरी इन्द्रकुमारीसँग गराउनको निमित्त अग्रसर भइन् । तर युवराज पृथ्वीनारायण शाहको यो विवाह चिताए अनुसार सफल हुन सकेन । विवाहको निमित्त आवश्यक पर्ने बरियाँतहरू लिई सम्भव भएसम्मका सजधजका साथ युवराज पृथ्वीनारायण शाह गोरखा राज्यको राजधानीबाट मकवानपुर राज्यको राजधानीमा पुगेका थिए । यथासमयमा नै त्यहाँ यिनको विधिपूर्वक शुभविवाह पनि सम्पन्न भएको थियो (वि. सं. १७९५ को आसपास) । तर शुभविवाह सम्पन्न भएको लगत्तैदेखि नै दुई पक्षका बीचमा खचपच शुरु भइ पनि भैहाल्यो । पहिले त “राजकुमारी अहिले सानै नै छिन्, यसैले उनलाई अहिले नै गोरखा राज्यमा पठाइहाल्न सम्भव भएन, एक-आध वर्षपछि शुभसाइत विचार गरी 'गौना' गर्न आउनुहोला" भनी नवविवाहिता दुलहीलाई बिदा नै नदिई उनीहरूले गोरखा राज्यबाट आएका जन्तिहरूका साथ दुलाहा युवराज पृथ्वीनारायण शाहलाई पनि यत्तिकै फर्काइदिएका थिए । पछि एक-आध वर्षपछि गौना गर्न भनी जाँदा पनि दुलहीको औपचारिक बिदाइको निमित्त निकै दिनसम्म आनाकानीहरू चल्दै रहे । महिनौंसम्म बस्दा पनि बिदाइको निमित्त चालचुल भएन ।

यसै बीचमा 'एकदन्ता-हात्ती' तथा 'नौलखा - हीराको हार' को कुरा पनि उब्जियो । राजा हेमकर्ण सेनले छारीको कन्यादान गर्दा आफ्नी छोरीलाई सम्भवतः गजमोतीको हार पहिऱ्याइदिएका थिए र अन्माउँदा एकदन्ता-हात्तीमा सबार गराएर अन्माइदिएका थिए । यसै वस्तुतथ्यलाई आधार मानेर - "कन्याका साथै वरलाई पनि दानमा दिइएका यी दुवै वस्तु मेरा नै हुन्छन् र मैले नै पाउनुपर्दछ” भन्ने युवराज पृथ्वीनारायण शाहको दाबी रहेको थियो । राजा हेमकर्ण सेन पनि सम्भवतः यी दुवै वस्तु आफ्नी छोरीलाई नै दिन चाहन्थे । तर उनका छोरा युवराज 'दिग्बन्धन सेन' भने यसमा सहमत भएका थिएनन् । यसले गर्दा जुवाइँ तथा जेठानका बीचमा मनोमालिन्य पैदा भयो र युवराज पृथ्वीनारायण शाह आफ्नी दुलहीलाई नै नलिई त्यहाँबाट त्यत्तिकै फर्किएर आए ।

युवराज दिग्बन्धन सेनको सेखी झार्नु अब गोरखा राजभवनको निमित्त अत्यावश्यक अनुभव हुन आइरहेको थियो । यसैले महारानी चन्द्रप्रभावतीले आफ्नै माइतीघर गोरखपुरतिरबाट 'डोला' को रूपमा अर्की राजपूतकन्यालाई गोरखामा झिकाइन् । फलतः गोरखा राज्यको राजभवनमा नै यिनै राजपूत - कन्यासँग युवराज पृथ्वीनारायण शाहको दोस्रो विवाह सम्पन्न भयो (वि.सं.१७९७ को आसपास) । शुभविवाह सम्पन्न भएपछि

<div class="text-base italic text-right">टिप्पणी तथा व्याख्या</div>

**४४. -** 'समुद्रका बादशाह' भनेर यहाँ 'इस्टइण्डिया कम्पनी' का संस्थापक अङ्ग्रेज पदाधिकारीहरूप्रति लक्षित गरिएको पाइन्छ । यहाँ राजा पृथ्वीनारायण शाहले :- " अङ्ग्रेजहरूसँग मैत्रीसम्बन्ध त राख्नू, तर तराईका मैदानहरूमा ओर्लिएर उनीहरूमाथि आक्रमण भने कदापि नगर्नू, उनीहरू कदाचित् आफ्नो देशमाथि आइलागे भने उनीहरूलाई भित्री मधेशसम्म सरासर आउन दिई त्यहाँबाट यहाँका पहाडीक्षेत्रहरूभित्र प्रवेश गर्नेबित्तिकै गुरिल्ला युद्ध गरी उनीहरूलाई त्यहाँबाट बलपूर्वक नै धपाइदिनू" भनी निर्देशन दिएको पाइन्छ । यतिमात्र होइन, यहाँ यिनले :- "त्यो अत्यन्त नै चतुरो जाति भएकोले लडाइँ झगडाहरू नगरी छलकपटहरू गरेर भए पनि हाम्रो देशभित्र आउन सकदछ, यसैले पहिले नै सन्धिसर्पनहरू हेरी उचित ठाउँमा आवश्यकमात्रामा किल्लाहरू बनाई बाटाघाटाहरूमा ठाउँ ठाउँमा भाँजाहरू हालिराख्नू" भन्ने पनि निर्देशन दिएका छन् ।

**४५. -** फारसी भाषामा 'सर-जमिन' शब्दको अर्थ हुन्छ खास जमीन । यसैअनुसार सम्बद्ध जमिनमा गएर त्यस जमिनको सम्बन्धमा आवश्यक जाँच पडतालहरू गर्ने कामलाई कानूनी भाषामा अचेल पनि 'सरजमिन गर्ने' नै भनिन्छ । तर यहाँ भने उत्तरी भारतका सम्म परेका समतल मैदानहरूको अर्थमा 'सर- जमिन' शब्दको प्रयोग भएको पाइन्छ ।

**४६. -** 'चार बादशाह' भनेर यहाँ तिनताक संसारभरमा प्रसिद्ध रहेका 'बेलायत', 'रुस', 'चीन' तथा 'रोम' का गरी चारवटा राष्ट्रका बादशाहहरूतर्फ लक्षित गरिएकोमा कुनै पनि सन्देह छैन ।

**४७. -** यिनताक बाहिरबाट काठमाडौं उपत्यकाभित्र प्रवेश गर्ने चरवटा भञ्ज्याङ् वा नाकाहरू सामान्य बोलिचालिको भाषामा 'चार-भञ्ज्याङ्' को नामले प्रसिद्ध रहेका थिए । यसरी प्रसिद्ध रहेका चारवटा भञ्ज्याङ् वा नाकाहरू यस अनुसार रहेका थिए :- (१) साँगा भञ्ज्याङ्', (२) 'थानकोट-भञ्ज्याङ्', (३) 'पाँचमाने भञ्ज्याङ' र (४) 'फर्पिङ्-भञ्ज्याङ्' ।

यहाँ भने राजा पृथ्वीनारायण शाहले उपर्युक्त चारवटा प्रसिद्ध नाका वा भञ्ज्याङ्हरूमा 'पालुङ्', 'दाप्चा' तथा 'काहुले' मा रहेका अन्य तीनवटा महत्त्वपूर्ण नाका वा भञ्ज्याङ्हरूलाई पनि मिलाएर काठमाडौं उपत्यकाभित्र प्रवेश गर्ने प्रमुख भञ्ज्याङ् वा नाकाहरू यथार्थमा चारवटा मात्र नभएर सातवटा छन् भनी निर्धारण गरी यस उपत्यकाको सुरक्षाको निमित्त उपर्युक्त सातवटै भञ्ज्याङ् वा नाकाहरूमा पक्की किल्लाहरू बनाउनू भनी निर्देशन दिएको पाइन्छ ।

**४८. -** राजा पृथ्वीनारायण शाहको यसै परिकल्पना अनुसार पछि-पछि तराईतिरबाट नेपालका पहाडी प्रदेशहरूभित्र प्रवेश गर्ने मुख्य-मुख्य नाका वा प्रवेश मार्गहरूमा अनेकौं गढी वा किल्लाहरू बनाइएका थिए र यस्ता गढी वा किल्लाहरूमा पक्की फलामे ढोकाहरू पनि बनाइएका हुन्थ्ये । यिनमा 'सिन्धुली गढी' तथा 'चीसापानी गढी' मा रहेका फलामे ढोकाहरू पछि राजा राजेन्द्रविक्रम शाहको राज्यकालसम्म पनि कायमै रहिरहेका पाइन्छन् । यसैले त्यतिवेलाका कवि यदुनाथ पोखरेलले आफ्ना कविताहरूमा यस्ता गढीहरूको बारेमा यसरी वर्णन गरेको पाइन्छ ::-

```
"पैवा-गद् सिन्धुलीमहाँ तखतमा किल्ला त पक्का बनी ।
पत्थरको गढ त्यो उचाइ छ अती ढोका फलामका त्यहाँ ॥
चीसापानी गढी बढी तखतमा उँचा पयको अति ।
शीशागद् भनी नाउँ चौखुटमहाँ प्रख्यात् नजान्नू गती ॥
किल्ला जब्बरमा समर्चल अती लोहा कि ढोका तहाँ ॥" - 'पुराना कवि र कविता' बाट ।
```

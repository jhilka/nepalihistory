<h2 class="text-center mb-8 text-3xl!">श्री ५ पृथ्वीनारायण शाहको संक्षिप्त परिचय</h2>

### (क) श्री ५ पृथ्वीनारायण शाहका पूर्वजहरू :-

राजा द्रव्य शाहले स्थापना गराएको गोरखा-राजवंशमा राजा राम शाह प्रसिद्ध राजा भएका थिए । यिनीपछि यिनका उत्तराधिकारीका रूपमा छोरा तथा नातिहरू डम्बर शाह `(वि.सं.१६९३-९९)`, कृष्ण शाह `(वि.सं.१६९९-१७१५)`, रुद्र शाह `(वि.सं.१७१५-२६)` र पृथ्वीपति शाह `(वि.सं.१६६९-१७१६)` हरू क्रमैसँग यस राज्यको राजसिंहासनमा विराजमान हुन आइपुगेका पाइन्छन् । राजा पृथ्वीपति शाह पनि यस राज्यमा एक सुयोग्य राजाका रूपमा उपस्थित हुन आइपुगेका थिए । आफ्ना छिमेकी राजाहरूसँग - खास गरी ललितपुर राज्यका राजाहरूसँग - यिनले आत्मीयसम्बन्ध स्थापित गराएका थिए । कान्तिपुर राज्यका राजा नृपेन्द्र मल्लसँग पनि यिनको मैत्रीसम्बन्ध स्थापित भएको थियो । यसैले यिनको राज्यकालमा पनि गोरखा राज्य निकै नै व्यवस्थित तथा समृद्ध पनि भएर रहेको पाइन्छ ।

राजा पृथ्वीपति शाहका धेरै छोराहरू रहेका थिए । यिनमा जेठा छोरा वीरभद्र शाह त शुरुमा नै राजाका उत्तराधिकारी एवं युवराजका रूपमा स्थापित भैसकेका थिए, यिनका माहिला छोरा राजकुमार रणशार्दूल शाह भने युवराज वीरमर्दन शाहभन्दा निकै नै योग्य तथा प्रतिभाशाली पनि भएर देखापरिरहेका थिए । यसले गर्दा स्वयं राजा पृथ्वीपति शाह तथा यिनका भारदारहरू पनि यिनलाई सद्भावको दृष्टिले हेर्ने गर्दथे । यसले गर्दा युवराज वीरभद्र शाहलाई आफ्ना भाइ रणशार्दूल शाहप्रति ईर्ष्या तथा द्वेष पनि पैदा हुनु स्वाभाविकै हुन आएको थियो । आफ्ना दाजुमाथि आफूले कुनै पनि किसिमका दुर्भावनाहरू नराखेता पनि उनले आफूप्रति अनावश्यक रूपमा डाह तथा ईर्ष्या गर्दै रहेको अनुभव गरी खिन्न भएर यिनले केही समयपछि आवेशमा आएर आत्महत्या नै गरिदिएका थिए ।

यस अकल्पित घटनाले गर्दा एकातिर राजा पृथ्वीपति शाह तथा युवराज वीरभद्र शाहका बीचमा वैमनस्य पैदा हुन आएको थियो भने अर्कातिर आफ्ना भाइसँगको अकल्पित वियोगले गर्दा युवराज वीरभद्र शाह पनि आफूले आफ्ना भाइमाथि चिताउँदै आएका दुर्भावनाहरूले गर्दा पश्चात्तापद्वारा ग्रस्त भएका थिए । यसै स्थितिमा वैराग्यग्रस्त भई शान्तिको खोजीमा यिनी केही समयको निमित्त आफ्ना समवयस्क राजा भूपतीन्द्र मल्लको आतिथ्यमा रहन भनी 'भक्तपुर' राज्यको राजधानीमा आइपुगेका थिए । केही समय भक्तपुर शहरमा नै रही यहाँबाट स्वदेशतर्फ फर्कंदा आफ्नो राज्यको राजधानीमा नपुग्दै बीचबाटामा नै यिनको देहान्त भएको थियो `(वि.सं.१७५४)` ।

युवराज वीरभद्र शाहको देहान्तपछि राजा पृथ्वपिति शाहका उत्तराधिकारी एवं युवराज हुनको निमित्त अब यिनका साहिँला छोरा दलु शाह तथा काहिँला छोरा उद्योत शाहका बीचमा कडा प्रतिस्पर्धा चल्न थाल्यो । आफ्ना जेठा तथा माइला दुवै दाजुहरू दिवङ्गत भैसकेकाले अब राजाको उत्तराधिकारी तथा युवराज हुने पालो मेरो नै हो भनी

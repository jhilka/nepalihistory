त्यतातर्फ खटाइसकेका थिए । सम्पूर्ण तैयारीहरू पूरा भएपछि 'सरदार' रामकृष्ण कुँवर तथा अमरसिंह थापा (बडा) हरू एक-एक कम्पनी सैनिक साथमा लिई पहाडको बाटो गरी मध्यवर्षादमा उर्लिरहेको दूधकोशी नदीलाई पार गरेर छुट्टाछुट्टै बाटो भई माझ किराँत प्रदेशमा दाखिल भए (वि.सं. १८२९ भाद्र १३ गते) ।

'चौदण्डी' राज्यका पाहाडी क्षेत्रहरूमा आफ्नो अधिकार पूर्णरूपमा स्थापित भैसकेपछि तराईतर्फबाट बख्शी अभिमानसिंह बस्नेतको नेतृत्वमा आवश्यक सैनिकहरू पठाएर यस राज्यको हिउँदे राजधानी 'अम्बरपुर' मा पनि अधिकार गराउने राजा श्री ५ पृथ्वीनारायण शाहको अग्रिम योजना रहेको थियो । किराँत प्रदेशमा सेन राजाका आफ्ना खास तालिमप्राप्त स्थायी सैनिकहरू रहेका थिएनन् । स्थानीय 'खम्बू' वा 'राई' प्रशासकहरूलाई नै आ-आफ्ना क्षेत्रका सुरक्षाको अभिभारा सुम्पिएको थियो । सेन राजाहरूलाई आफ्ना राजाका रूपमा मान्यता दिई थुमथुममा रहेका खम्बू वा राई मुखियाहरूले आ-आफ्ना थुमहरूमा आ-आफ्नै अलग-अलग प्रशासनहरू सञ्चालन गर्दै आइरहेका थिए । सरदार रामकृष्ण कुँवर तथा सरदार अमरसिंह थापाहरूले यस्ता मुखियाहरूलाई सम्झाइ बुझाइ गर्ने हरसम्भव प्रयासहरू गर्दै रहे । तर यिनीहरूका यस्ता प्रयासहरूको उपेक्षा गर्दै त्यहाँका केही खम्बू मुखियाहरू भने नेपाली सैनिकहरूसँग मुकाविला गर्नको निमित्त तैयार भए ।

त्यस क्षेत्रका खम्बू युवाहरू धनुकाँड चलाउनमा सिद्धहस्त रहँदै आएका थिए । उनीहरूले त्यहाँ पुगेका नेपाली सैनिकहरूलाई पाइला-पाइलामा रोके र जिउ तथा धनको क्षति पनि निकै नै गराए । यसले गर्दा 'सुवेदार' शिवनारायण खत्रीको नेतृत्वमा आधा कम्पनीजति थप सैनिकहरू त्यहाँ पठाउन राजा श्री ५ पृथ्वीनारायण शाहलाई करै लाग्यो । यतिवेला त्यस क्षेत्रमा 'रावा खोला' का 'चतिम राय' तथा 'पामा खोला' का 'अटल राय' विद्रोही खम्बू युवाहरूमध्ये विशेष सक्रिय रहेका थिए । नेपाली सैनिकहरूसँग यिनीहरूले सक्दा प्रतिरोधहरू गर्दै रहे । तर आखिरमा नेपाली सैनिकका बन्दूकका अगाडि यिनका धनुकाँडहरू बेकम्मा नै सावित हुन आए । यस समयमा त्यहाँका नेपाली भाषाभाषी बाहुन तथा छेत्रीहरूले पनि नेपाली सैनिकहरूलाई भित्रभित्रै अत्यावश्यक सहयोगहरू पुऱ्याइरहेका थिए । यसप्रकार करीब पाँच महिनाजतिको कठोर परिश्रमपछि मात्र चौदण्डी राज्यको माझ किराँत क्षेत्रमा नेपाल अधिराज्यको आधिपत्य स्थापित हुन आयो । यसबाट पूर्वमा 'अरुण' नदीसम्म नेपाल अधिराज्यको राज्यक्षेत्र फैलियो । यस राज्यको तराईक्षेत्र भने अझै पनि बाँकी नै रहेको थियो ।

### (ठ) तराईतर्फका खचपचहरू :-

'चौदण्डी' तथा 'विजयपुर राज्यका राजाहरूले आ-आफ्ना राज्यका तराईक्षेत्रका जमीनहरूको 'मालवाजवी' अर्थात् तिरोको रूपमा केही नगद तथा हात्तीहरू भारतको 'पूर्णिया' मा रहेका मुगल राज्यका प्रशासकहरू मार्फत् बङ्गाल प्रान्तका नवाफहरूलाई परम्परादेखि नै प्रतिवर्ष बुझाउँदै आइरहेका थिए । त्यहाँका नवाफका उत्तराधिकारीको हैसियतले त्यस क्षेत्रको 'मालवाजवी' अर्थात् तिरो बुझने यो अधिकार यतिञ्जेलसम्ममा इस्टइण्डिया कम्पनीका अङ्ग्रेज पदाधिकारीहरूका हातमा आइपुगिसकेको थियो ।

यस क्षेत्रमा स्थापित भएका सबै पहाडी राज्यहरूलाई एकीकृत गरी आफ्नै नेतृत्वमा एउटा शक्तिशाली राष्ट्रको निर्माण गर्ने उद्देश्यले नै नेपाल अधिराज्यको एकीकरणको अभियानतर्फ उन्मुख भएका पाइन्छन् । युद्धकालमा अन्य देश वा जातिका मूल्य, मान्यता तथा भावनाहरूमा कुनै पनि किसिमले आघात नपार्ने, हातहतियार लिएर अघि नसर्ने कृषक, शिल्पकार तथा अन्य सर्वसाधारण जनतालाई कुनै किसिमले हानिनोक्सानी नपुऱ्याउने र आफ्ना विपक्षीहरू पनि उनका जहान परिवारहरूको भने जिउधनहरूको सुरक्षा गरिदिने जस्ता यिनले आजीवन अपनाएका अनुकरणीय एवं आदर्श नीतिहरू नै यिनका एकीकरण अभियानका सफलताका परिचायक भएर रहेका छन् ।

### (ङ) कालु पाँडेलाई कजाइँ :-

वाराणसीबाट स्वदेशमा फर्किएर आउनेबित्तिकै नवयुवक राजा श्री ५ पृथ्वीनारायण शाहले नेपाल अधिराज्यको एकीकरण अभियानको निमित्त आफ्ना दहिला पाइलाहरू फेरि पनि चलाउन शुरु गरिहाले । नयाँ राजाको राज्याभिषेक हुनेबित्तिकै 'काजी' को रूपमा आफ्ना नयाँ मन्त्रीलाई नियुक्त गर्ने गोरखा राजभवनको प्रचलित परम्परा रहिआएको थियो । तर नवयुवक राजा श्री ५ पृथ्वीनारायण शाहले यतिञ्जेलसम्म पनि आफ्नो यस महत्त्वपूर्ण कामतिर ध्यान दिन सकिरहेका थिएनन् । गोरखा राज्यका पहिला मन्त्री काजी गणेश पाँडेकै वंशधर 'कालु पाँडे' यिनताक यस राज्यका प्रतिष्ठित भारदारका परिवारहरूमा एक जना होनहार युवकका रूपमा देखापरिरहेका थिए । अपेक्षाकृत काला वर्णका भएकाले यिनी 'कालु' को नामले प्रसिद्ध भएका पाइन्छन् । 'काजी' को प्रस्तावित पदको निमित्त सबैको ध्यान यिनीतर्फ नै आकर्षित भैरहेको थियो । तर नवयुवक राजा श्री ५ पृथ्वीनारायण शाह स्वयं भने आफूलाई मन परेका 'विराज बखेती' नामक आर्के नवयुवकलाई आफ्ना सहयोगीका रूपमा 'काजी' को पदमा नियुक्त गर्ने मनःस्थितिमा रहेका थिए । यसै अवस्थामा महारानी चन्द्रप्रभावतीले 'काजी' पदको निमित्त कालु पाँडेको नामलाई नै अघि सारिदिएकी थिइन् ।

यस स्थितिमा आफ्नो राज्यमा रहेका भद्रभलाद्मी तथा ठूला-साना सबै जनताको
यस सम्बन्धमा के राय रहेछ त भनी बुझ्ने आफ्नो चाहना नवयुवक राजा श्री ५
पृथ्वीनारायण शाहले आफ्ना सबै भाइभारदारहरूका समक्षमा प्रकटरूपमा नै व्यक्त
गरिदिएका थिए । यसै अनुसार यस सम्बन्धमा ठूला-साना, धनी गरीब सबै देशवासीहरूसँग
सरसल्लाह गरियो । यसरी रायसल्लाह लिइँदा भाइ, भैयाद, छिमेकी मित्र राजा तथा
सर्वसाधारण जनताको तर्फबाट पनि कालु पाँडेको पक्षमा नै सहमति प्राप्त भयो र यिनी
नै यस राज्यका 'काजी' वा मन्त्रीका पदमा नियुक्त गरिए ।

### (च) नुवाकोटमा आक्रमण तथा अधिकार :-

यिनताक काठमाडौं उपत्यकाभित्र रहेका तीनवटै मल्ल राज्यका नागरिकहरू निकै नै सम्पन्न रहेका थिए । यहाँ धानका खेतीहरूको भरपूर विकास भैरहेको थियो । यहाँका देवमन्दिरका छाना तथा राजाका सालिकहरू पनि सुनै सुनका मोलम्बाहरूले सिंगारिएका थिए । झट्ट हेर्दा यी सबै सालिकहरू सुनै-सुनले बनेका जस्ता देखिन्थे ।

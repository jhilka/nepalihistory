सिक्किम राज्यतिर पलायित भए (१८३१ श्रावण ५ गते) । यस अभियानमा विजयपुर राज्यका ८५ जना जति सैनिकहरू खेत रहेका पाइन्छन् ।

राजधानी विजयपुरमा अधिकार स्थापित भएपछि सप्तरी तथा मोरङ्का तराईक्षेत्रहरूमा अधिकार स्थापित गर्न 'बख्सी' अभिमानसिंह बस्नेतलाई खास कठिनाइ भएको देखिँदैन । यसपछि सिक्किम राज्यको सीमाक्षेत्रमा रहेका पल्लोकिराँतका 'इस्- लिम्बा' तथा 'च्याङ् - थापू' सम्मका लिम्बू सुब्बाहरू पनि विजयपुरमा नै आएर नेपाल अधिराज्यको आश्रयलाई स्वीकार गर्न विवश भएका थिए । यस प्रकार प्रायः विनालडाइँ नै इलाम बाहेकको पल्लोकिराँत र कोशी नदीदेखि कन्काई नदीसम्मका तराईक्षेत्रहरू पनि नेपाल अधिराज्यका अधिकारमा आए । विजयपुरबाट पलायित भई सिक्किम राज्यमा पुगेर शरण लिन बाध्य भैरहेका भूतपूर्व राजा कर्ण सेन र उनका मन्त्री 'चौतारा' बुद्धिकर्ण रायलाई समेत पक्रिएर नेपाल सरकारसमक्ष यथाशीघ्र सुम्पियोस् र सिक्किम राज्यको कब्जामा रहेको विजयपुर राज्यको इलाम प्रदेश पनि हामीलाई फिर्ता गरियोस् भनी 'बख्शी' अभिमानसिंह बस्नेतले सिक्किम राज्यका राजाकहाँ आफ्ना सन्देशहरू निरन्तर पठाइरहेका थिए । नेपाली सेनाका सेनापतिबाट यस्ता कडिकडाउ सन्देशहरू प्राप्त हुन थालेपछि उनलाई पनि डर नै भयो र उनले विजयपुर राज्यको पाहडीक्षेत्रमा रहेको इलाम प्रदेशका साथै तराईक्षेत्रका कनकाई नदीसम्मका भूभागहरूबाट पनि आफ्नो शासनाधिकार उठाई उक्त भूभागहरू नेपाल सरकारलाई नै सुम्पिदिए ( वि.सं. १८३१ आश्विन १३ गते) । यसबाट अब कनकाई नदी नै नेपाल अधिराज्यको पूर्वी सिमाना कायम हुन आयो । नेपाल अधिराज्य पूर्वमा कनकाई नदीसम्म फैलियो ।

### (ड) श्री ५ पृथ्वीनारायण शाहका मनमा रहेका चिन्ताहरू :-

काठमाडौं उपत्यका तथा यसका आसपासका क्षेत्रहरूमा रहेका तीनवटै मल्ल राज्यहरूमाथिका आफ्ना सैनिक अभियानहरू पूरा भैसकेपछि गोरखादेखि पश्चिमतर्फ रहेका विपक्षी चौबीसे राज्यहरूतर्फ ध्यान दिने उद्देश्यअनुसार एकीकरणसम्बन्धी नयाँ नीति तथा कार्यक्रमका रूपरेखाहरू निर्धारण भनी राजा श्री ५ पृथ्वीनारायण शाह वि. सं. १८२६ को अन्त्यतिर आफ्नो नवस्थापित नेपाल अधिराज्यको राजधानी काठमाडौं शहरबाट देशको अन्तरिम राजधानी नुवाकोटतर्फ लागेका थिए । राजधानी काठमाडौं शहरबाट यसरी नुवाकोटतर्फ प्रस्थान गर्दा यिनले आफ्ना १८ वर्षका नवयुवक उत्तराधिकारी युवराज प्रतापसिंह शाहलाई आफ्ना प्रतिनिधिका रूपमा भर्खरै मात्र निर्माण भएको 'वसन्तपुर' नामक नयाँ राजभवनमा छोडी आफू भने सपरिवार त्यतातर्फ लागेका थिए ।

यसपछि पनि यिनी त्यहाँबाट वेलाबखत राजधानी काठमाडौं आउने र एकआधहप्ता यहीं नै बसी पछि फर्किएर नुवाकोटमा नै जाने गर्दैरहेका पाइन्छन् । पश्चिमतर्फका चौबीसे राज्यका राजाहरूलाई कसरी आफ्नो अनकूल तथा अज्ञाकारी पनि बनाएर राख्ने ? भन्ने समस्याले यतिवेला यिनलाई मुख्यरूपमा सताइरहेको थियो । पूर्वतर्फका एकीकरण अभियानहरू पूरा भएपछि भने यिनी स्थायीरूपमा नै रहने गरी नुवाकोट दरबारबाट राजधानी काठमाडौँमा फर्किएर आएका थिए (वि.सं. १८३१ को भाद्र) ।

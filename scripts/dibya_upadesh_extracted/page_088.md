# Page 88

दिव्योपदेश‍ी
४०.

- हाम्रा अगाडि झुकेर रहिरहने पन्तको सहयोगबाट " भनी भन्न खोजिएको पाइन्छ । 'पन्त' भनेर
  यहाँ कसलाई भन्न खोजिएको हो ? स्पष्ट रूपमा खुल्न सकिरहेको छैन तापनि यस सैनिक-
  अभियानमा हरिहर पन्त सहभागी भएर आएकाले सम्भवतः यिनलाई नै भन्न खोजिएको हो ।
  लडाइँको क्रममा घातक हात हतियारहरूको जुन अन्तिम निर्णायक प्रहारले गर्दा
  आफ्नो पक्षलाई विजय प्राप्त हुन्थ्यो, त्यही प्रहारलाई नै यिनताक 'जेठी-तरवार' भन्ने चलन
  प्रचलित रहेको पाइन्छ । यस्ता 'जेठी - तरवार' का प्रहारहरू प्राय: प्रतिपक्षी सेनाका सेनापतिहरूमाथि
  नै हुने गर्दथे । यसैअनुसार यहाँ पनि प्रतिपक्षी सेनाका सेनानायक जयन्त रानाका प्रतिनिधिका
  रूपमा महामण्डलको दुर्गम किल्लामा कार्यरत रहेका उनका छोरा शङ्खमणि रानाको थाप्लामा
  'जेठी - तरबार' को घातक प्रहार गर्ने अवसर लडाइँमा सहभागी रहेका अन्य सैनिकहरूको सहयोगमा
  राजा पृथ्वीनारायण शाहका साहिँला भाइ राजकुमार दलमर्दन शाहले प्राप्त गरेका थिए । राजा
  पृथ्वीनारायण शाहले यहाँ यिनलाई १२ वर्षका थिए भनी भनेका छन् । तर उपलब्ध अन्य
  प्रमाणहरूको आधारमा यतिवेला यिनी १३ वर्ष पूरा भई १४ वर्षमा हिँडिरहेका पाइन्छन् । नुवाकोट
  गढीका संरक्षक भएर रहेका उमराव जयन्त राना भने यतिवेला सम्भवतः आवश्यक सैन्य-
  व्यवस्थाको निमित्त राजधानी काठमाडौंमा आइरहेका थिए ।
  ४१. - काजी जयन्त राना गोरखा राज्यबाट निकाला भएर आउनुभन्दा पहिले कान्तिपुर
  राज्यकोतर्फबाट नुवाकोट इलाकाका संरक्षक भएर 'बगाले' थर भएका काशिराम थापा बसिरहेका
  थिए। राजा जयप्रकाश मल्लसँग खटपट पैदा भएपछि यिनी कान्तिपुर राज्यबाट पलायित भई
  भक्तपुर राज्यका राजा रणजितसिंह मल्लको आश्रयमा आएर बस्न थालेका पाइएका छन् । यिनका
  भाइ परशुराम थापा पनि काठमाडौं उपत्यकाका मल्ल राजाहरूलाई सहयोग गर्नको निमित्त
  लागिपरिरहेका थिए । यी दुवै दाजुभाइको मूलघर सिन्धुपाल्चोक वा काभ्रेपलाञ्चोक इलाकातिर
  कतै भएको सङ्केत पाइन्छ ।
  THIS
  ४२. - 'बाइसे' तथा 'चौबिसे राज्यका राजाहरूमा आ-आफ्ना लाभ तथा हानीहरूलाई
  दृष्टिगत गरी युद्धकालमा एक-अर्का देशका राजाहरूलाई सैन्य सहयोग उपलब्ध गराउने प्रचलन
  परम्परादेखि नै चलिआएको थियो । यसरी सैन्य सहयोग उपलब्ध गराउँदा प्रत्यक्षरूपमा
  सैनिक नै पठाउन नसकिएमा सैन्य सहयोगको प्रतीकको रूपमा नगद रकम पठाउने चलन पनि
  चलिआएको थियो । यसरी सहयोग उपलब्ध गराउँदा समर्थ राजाहरूले सामान्यतया एक लाख
  तथा एक बीसा रुपियाँ उपलब्ध गराउने प्रचलन चलिआएको थियो। स-साना पहाडी राज्यका
  राजहरू भने यति धेरै रुपियाँ एकैपटक जम्मा गर्न सक्दैनथे । यसैले आर्थिक रूपमा कमजोर रहेका
  पहाडी राज्यका राजाहरू आफ्ना मित्र राजाहरूलाई यसभन्दा कम रकम पनि उपलब्ध गराउने
  गर्दथे । तर जति नै रकम पठाइए पनि सैन्य सहयोगको रूपमा यसरी पठाइने रकमहरू यिनताक
  'लाख - बीसी' वा 'लाखा-बीसी' को नामले प्रसिद्ध रहने गरेका थिए ।
- एक
  ४३. - नेपाल अधिराज्यलाई 'दुई ढुङ्गाको बीचको तरुल' भनेर यहाँ राजा पृथ्वीनारायण
  शाहले अत्यन्त नै मार्मिक दृष्टान्त दिएका छन् । नेपाल अधिराज्यले आफ्नो अस्तित्वलाई सँधै
  अक्षुण्ण रूपमा जोगाइराख्न चाहने हो भने आफ्ना दुवैतर्फका दुईवटा ठूला ढुङ्गाहरू अर्थात् चीन
  तथा भारत दुवै छिमेकी देशहरूलाई आ-आफ्ना ठाउँहरूबाट कत्ति पनि विचलित हुन नदिई
  सन्तुलित रूपमा राखिराख्नु आवश्यक छ भन्ने यस भनाइको सारतत्त्व रहेको पाइन्छ ।
  ७२

<h3 class="text-center text-xl">परिशिष्ट (ग)</h3>

<h3 class="text-2xl italic my-8 text-center">राजा राम शाहले बाँधेका स्थिति-बन्देजहरू</h3>

**राजा राम शाहको संक्षिप्त परिचय :-**

नेपालमा गोरखा राजवंशका आदिपुरुष जैत खान मानिएका छन् भन्ने चर्चा माथि राजाश्री ५ पृथ्वीनारायण शाहको संक्षिप्त परिचयको सन्दर्भमा पनि भैसकेको छ । यिनकै राजवंशमा लमजुङ राज्यका राजा यशोब्रह्म शाही पैदा भएका थिए । यशोब्रह्म शाहीका छोरा राजकुमारद्रव्य शाहीले 'गोरखा' राज्यको स्थापना गराएको चर्चा पनि यसभन्दा पहिले नै भैसकेको छ ।

राजा द्रव्य शाहको देहान्तपछि यिनका छोरा 'पुरन्दर शाह' वा 'पूर्ण शाह' र यिनको पनिदेहान्तपछि यिनका छोरा 'क्षेत्र शाह' वा 'छत्र शाह' गोरखा राज्यमा राजाका रूपमा अभिषिक्त हुनआएका पाइन्छन् । तर ७ महिना जतिको राज्यकालपछि नै राजा क्षेत्र शाहको असामयिकरूपमादेहान्त हुँदा यिनका सौतेनी भाइ राजकुमार राम शाह यस गौरवशाली राज्यको राजसिंहासनमाविराजमान हुन आइपुगेका पाइन्छन् ।

राजा राम शाह यस राज्यमा एक जना अत्यन्त नै योग्य, साहसी तथा व्यक्तित्वसम्पन्नराजाका रूपमा उपस्थित हुन आइपुगेका थिए । आफ्नो सुव्यवस्थित राज्यकालमा (वि.सं. १६६३-१६९३) यिनले निकै नै राम्रा-राम्रा स्थिति-बन्देजहरू बाँधिदिएका थिए र शासन-व्यवस्थामा पनियिनले निकै नै सुधारहरू गराइदिएका थिए । परम्परागत न्यायव्यवस्थामा पनि यिनले निकै नैसुधारहरू गराइदिएको पाइन्छ । “विद्या हराए काशी जानू र न्याय हराए गोरखा जानू” भन्नेलोकोक्ति छिमेकी राज्यहरूमा यिनैको राज्यकालदेखि प्रचलनमा आएको मानिन्छ । आफ्ना सूझबूझ,पराक्रम तथा बुद्धिकौशलहरूले गर्दा यिनले आफ्नो सानो तर स्वतन्त्र गोरखा राज्यलाई यस क्षेत्रकैएउटा सुव्यवस्थित तथा शक्तिशाली राज्यका रूपमा परिणत गराइदिएका थिए ।

उता लमजुङ् राज्यमा भने राजा यशोब्रह्म शाहीपछि युवराज नरहरि शाही त्यस राज्यको राजसिंहासनमा बस्न आइपुगेका पाइन्छन् । यिनी, यिनका छोरा पूर्ण शाही र नाति चूडा शाहीले पनि नवगठित गोरखा राज्यलाई अफ्नो राज्यमा मिलाउनको निमित्त आ-आफ्ना जीवनभर अथक प्रयासहरू गर्दै रहेका थिए । यसैले गोरखाली राजा द्रव्य शाही तथा यिनका छोरा पुरन्दर शाही वा पूर्ण शाहीको राज्यकाल पनि लमजुङ् राज्यका राजाहरूसँग लडाइँ-झगडाहरू गर्दागर्दैमा नै बितेका थिए । तर राजा राम शाही वा राम शाहले भने लमजुङे राजा चूडा शाहीलाई लडाइँको मैदानमा नराम्रैसँग हराइदिएका थिए । यसैले वास्तवमा यसपछि मात्र गोरखा राज्यले सुस्थिर तथा सुव्यवस्थित पनि भएर रहन पाउने अवसर प्राप्त गरेको थियो ।

राजा द्रव्य शाहले आफ्नो राज्यमा ६ थरी पदाधिकारीहरूको मात्र व्यवस्था गरेकोमा राजा राम शाहको पालामा आएर अन्य पदाधिकारीहरूको पनि व्यवस्था गरिएको पाइन्छ । यिनले आफ्ना सहयोगी वा सहकारीका रूपमा 'चौतारा' को पदवी दिएर आफ्ना भाइलाई नियुक्त गरेका थिए । एक जना 'काजी' वा मन्त्री र एक जना 'सरदार' वा सेनापतिलाई सर्वसाधारण जनताबाट छानेर नियुक्त गर्ने परम्परा यिनले नै बसालिदिएका थिए । 'खजाञ्ची', 'कपर्दार', तथा 'खरदार' जस्ता उच्चतहका पदहरू अलग-अलग परिवारका व्यक्तिहरूलाई योग्यता हेरी आलोपालो गरी बाँडिदिने परम्परा पनि यिनले नै बसालिदिएका थिए ।

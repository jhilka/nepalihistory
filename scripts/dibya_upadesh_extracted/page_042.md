<div class="text-base italic text-right">श्री ५ पृथ्वीनारायण शाहको ...</div>

वातावरण बनाउन सकिन्छ भन्ने मान्यता अनुसार यस्ता सिक्काहरूमा रहेका चाँदीका गुण तथा स्तरलाई आधार मानेर यस्ता कमसल खालका 'खोटा' सिक्काहरूलाई शुद्ध चाँदीका सिक्काहरूमा परिवर्तन गराइनुपर्दछ भन्ने श्री ५ पृथ्वीनारायण शाहको सुस्पष्ट नीति रहेको थियो । यसै नीति अनुसार यिनले स्वदेशमा प्रचलनमा रहेका कम गुणस्तरका खोटा सिक्काहरूलाई त शुद्ध चाँदीका सिक्काहरूमा परिवर्तन पनि गराइसकेका थिए ।

तिब्बतमा पुगेका तिब्बती लिपि प्रयोग भएका कम गुणस्तरका यस्तै सिक्काहरूलाई पनि यसरी नै शुद्ध चाँदीका सिक्काहरूमा परिवर्तन गराइनुपर्दछ भन्ने यिनको मान्यता रहेको थियो । तर तिब्बती पदाधिकारीहरू भने आफ्नो देशलाई घाटा पर्ने गरी आफूहरूसँग भएका कम गुणस्तरका सिक्काहरूलाई यसरी शुद्ध चाँदीका सिक्काहरूमा परिवर्तन गराउन किन पो चाहन्थे ? यस्ता सिक्का वा मोहरहरूलाई पनि चोखा चाँदीका सिक्काहरूकै बराबरीमा नै सटहि गरिनुपर्दछ भन्ने उनीहरूको अडान रहिआएको थियो । यसले गर्दा दुई देशका बीचको व्यापारसम्बन्धमा गतिरोध उत्पन्न हुन आई मैत्रीसम्बन्धमा पनि कटुता देखा पर्न थालिसकेको थियो । तिब्बततिरबाट नेपालमा हुने नून तथा सुनहरूको निकासीलाई उनीहरूले करीब-करीब बन्द नै गराइदिइसकेका थिए । यस समस्याको समाधानको निमित्त एक जना व्यापारविज्ञ योग्य व्यक्तिलाई वार्ताको निमित्त तत्कालै तिब्बततर्फ पठाउनु अत्यावश्यक अनुभव भैरहेको थियो । यसै अनुसार 'लाल गिरी' नामक एक जना व्यापारविज्ञ व्यक्ति यिनैताक वाणिज्यदूतका रूपमा तिब्बततर्फ पठाइए पनि ।

स्वदेशमा भने चौदण्डी तथा विजयपुर राज्यहरूतर्फको राजनीतिक समस्या करीब-करीब समाधान भैसकेको थियो । यसैले 'बख्शी' अभिमानसिंह बस्नेतको नेतृत्वमा पूर्वी तराईक्षेत्रमा रहेका नेपाली सैनिकहरूलाई तराईक्षेत्रकै बाटो गरी हात्तीमा सबार गराएर पर्सामा उतारी तराईतिरबाटै तनहुँ राज्यको भित्रीमधेशमा जोडदार आक्रमण गराउने भन्ने राजा श्री ५ पृथ्वीनारायण शाहको अग्रिम योजना रहेको थियो । यसै योजना अनुसार यसको निमित्त आवश्यक व्यवस्थाहरू मिलाउन भनी यिनी अन्तिम पटक राजधानी काठमाडौंबाट नुवाकोटतर्फ लागेका थिए (वि.सं. १८३१ को मार्ग) |

नारीसुलभ स्वभावअनुसार महारानी नरेन्द्रलक्ष्मी भने यतिवेला आफ्ना कान्छा छोरा राजकुमार बहादुर शाहको विवाहको निमित्त हतारिइरहेकी थिइन् । विवाहको निमित्त 'डोला-मैयाँ' को व्यवस्था पनि भैसकेको थियो । महारानी नरेन्द्रलक्ष्मीले 'डोला-मैयाँ' लाई धैबुङ्मा रहेकी आफ्नी गुरुआमा 'गौरी' (व्रजनाथ पौडेलकी आमा) कहाँ लगेर नासोको रूपमा राखिसकेकी थिइन् । धर्मशास्त्रको मान्यताअनुसार पौष महिना विवाहको निमित्त ग्राह्य नभएकोले यसको लागि एक-आध महिनाको फुर्सद मिलिरहेको थियो ।

### (९) अन्तिम दिनहरू :-

दिन-रात, घाम पानी तथा भोक प्यास केही नभनी जीवनभर गर्दै आइरहेका आफ्ना अथक परिश्रमहरूले गर्दा अन्नपानीहरूद्वारा निर्मित राजा श्री ५ पृथ्वीनारायण शाहको भौतिक शरीर यिनताकसम्ममा निकै नै जर्जर भैसकेको थियो र रोग तथा व्याधिहरूले पनि यिनलाई निकै नै सताउन थालिसकेका थिए । यसै अवस्थामा यिनले

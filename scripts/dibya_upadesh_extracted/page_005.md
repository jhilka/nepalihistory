'श्री श्री श्री' भनी तीनवटा 'श्री' लेखिइसकेपछि नयाँ प्रचलनको सम्झना भएर होला ? पछि '५' को अङ्क पनि थप गरिएको देखिन आएको छ । यसबाट यस उपदेशको जुन प्रतिबाट अहिले यो पुस्तिका सम्पादन गरिन लागिएको छ त्यो प्रति वि.सं. १८६० को आसपासतिर मात्र लिपिबद्ध भएको देखिन आएको छ ।

यस उपदेशको मूल पाण्डुलिपिमा नेपाली भाषामा हाल प्रचलनमा रहेका 'ख' तथा 'श' वर्णहरूको बदलामा सर्वत्र 'ष' र 'स' वर्णहरू प्रयोग भएका पाइन्छन् । यसले गर्दा सर्वसाधारण पाठकहरूलाई यी उपदेशहरू पढ्नको निमित्त केही असुविधा हुने भएको छ तापनि यो नेपाली भाषाको हाम्रो आफ्नै पुरानो पद्धति हो भन्ने सम्झिई सहृदयी पाठकहरूले यसैअनुसार पढ्नुहुनेछ भन्ने हामीले अपेक्षा राखेका छौं । यसको मूल पाण्डुलिपिमा कण्डिकाहरू छुट्याइएका छैनन् तापनि पाठकहरूलाई पढ्नको
निमित्त सुविधा होस् भन्ने विचार गरी यस संस्करणमा भने औचित्य अनुसार
कण्डिकाहरू छुटयाएर अलग-अलग पारिएका छन् ।

राजा पृथ्वीनारायण शाहले आफ्ना के-कस्ता नीति तथा कार्यक्रमहरूलाई
अवलम्बन गरी नेपाल अधिराज्यलाई एकीकरण एवं विस्तार पनि गराएका थिए, ती
नीति तथा कार्यक्रमहरू यिनका यिनै उपदेशहरूबाट थाहा पाउन सकिन्छन् । यिनका उत्तराधिकारीहरूले यिनको जीवनकालपछि लगभग २० वर्षसम्म त यिनका यी नीति तथा कार्यक्रमहरूलाई केही मात्रामा अवलम्बन गर्दै आइरहेका थिए। तर वि. सं. १८५१ मा राजकुमार बहादुर शाह नेपाल अधिराज्यको राजसत्ताबाट अलग भएपछि भने यी नीति तथा नियमहरूको कार्यान्वयनमा क्रमशः शैथिल्य देखापर्न थालेको र यस किसिमको शैथिल्यको परिणति पनि त्यसै अनुसारको हुँदै आइरहेको थियो । यसैले यस उपदेशबाट विज्ञ पाठकहरूले पनि केही न केही पाठ अवश्य पनि सिक्न सक्नुहुनेछ भन्ने हामीलाई लागेको छ । अस्तु ।

<div class="flex justify-between mr-4">
    <div>पौष २७ गते <br/> पृथ्वीजयन्ती, वि.सं. २०१०</div>
    <div>— सम्पादक</div>    
</div>

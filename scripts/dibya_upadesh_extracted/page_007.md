# Page 7

यिनका भाइहरू यिनीदेखि प्रायः असन्तुष्ट रहेका थिए। छोरा युवराज प्रतापसिंह शाह पूजा-पाठ, न्यास-ध्यान तथा आमोद-प्रमोदहरूमा मस्त रहेका र कान्छा छोरा राजकुमार बहादुर शाह भने किशोर अवस्थामा नै रहेकाले आफ्नो जीवनकालको अन्तिम समयतिर यिनी आफ्ना भाइ तथा छोराहरूदेखि केही खिन्न रहेका पाइन्छन् । यसैले आफूले अपनाएका नीति तथा कार्यक्रमहरू आफ्ना अनुयायीहरूलाई सुनाएर जान पाएमा उनीहरूले उनका सन्तानहरूलाई सुनाइदेलान्, उनले तथा उनका सन्तानहरूले पनि आफ्ना सन्तानहरूलाई राम्रोसँग सम्झाइ बुझाइ गरिदेलान् र पछि आफ्ना छोरा नातिहरूले यिनै नीति तथा नियमहरूको अनुसरण गर्दै आफूले आर्जन गरेको यस मुलुकलाई लामो समयसम्म उपभोग गर्दै रहन पाउलान् भन्ने आकाङ्क्षा राखी आफ्नो जीवनकालको अन्तिम समयतिर आफ्ना भाइ भारदारहरूका अगाडि यिनले यी उपदेशहरू दिएको पाइन्छ ।

गोरखा राज्यदेखि पश्चिमतर्फ रहेका चौबीसे राज्यहरूतर्फ एकीकरण अभियानलाई अगाडि बढाउने उद्देश्य अनुसार राजा पृथ्वीनारायण शाह आफ्नो जीवनकालको अन्तिम समयतिर आवश्यक व्यवस्थाहरू मिलाउन भनी वि.सं. १८३१ को पौष महिना लाग्दा वा नलाग्दा नै राजधानी काठमाडौं शहरबाट आफ्नो अन्तरिम राजधानी नुवाकोटतर्फ लागेका पाइन्छन् । यतिञ्जेलसम्ममा पूर्वमा पल्लो किराँतसम्मका पहाडी भूभागहरूका साथै गण्डकी नदीदेखि कनकाई नदीसम्मका तराईक्षेत्रहरू पनि नवस्थापित नेपाल अधिराज्यभित्र समाहित भैसकेका थिए । पश्चिमतर्फ भने एक पाइला पनि अगाडि बढ्न सकिएको थिएन । यसैले अब परिश्चमतर्फ पनि अघि बढ़ने उद्देश्यअनुसार राजा पृथ्वीनारायण शाहले त्यस क्षेत्रमा रहेका चौबीसे राज्यहरूका विरुद्धमा साम, दान, भेद तथा दण्ड नीतिहरूलाई निरन्तर प्रयोग गरिरहेका थिए । यसै अवस्थामा पौष महिनाको तेस्रो हप्तातिर यिनी त्यहाँ अप्रत्याशित रूपमा बिरामी परेका थिए र रोगले यिनलाई दिन परदिन च्याप्दै ल्याइरहेको थियो ।

वर्षौंदेखिको लगातारको कठोर परिश्रम, घाम-पानी, भोक-प्यास तथा दौड-धूपहरूले गर्दा उमेर कच्चै भएपनि आधि तथा व्याधिहरूले गर्दा हाड-छालाहरूले बनेको यिनको भौतिक शरीर यिनताकसम्ममा निकै नै जर्जर बनिसकेको थियो । उमेरको हिसाबले त यिनले भर्खरैमात्र आफ्नो जीवनकालको ५२ औं वर्षलाई पार गरेका थिए । रोगग्रस्त भएपछि नजिकमा उपलब्ध रहेका कुशल वैद्यहरूलाई बोलाई त्यहीं नै सम्भव भएसम्म यिनका औषधी तथा उपचारहरू पनि गरिए । तर रोग भने निको हुन सकेन । यसै स्थितिमा, आफ्नो जीवनकालको अन्तिम अवस्था आउन लागेको छनक पाई यिनले त्यति नै बेला आफ्ना आसपासमा रहेका भाइ तथा भार-दारहरूलाई आफ्नो सामुमा बोलाई आफ्ना यी उपदेशहरू दिएको झलक पाइन्छ । यसै उपदेशको क्रममा यिनले - "दहचोकमा रहेको प्रस्तावित राजधानीबाट सोख सयलको निमित्त मात्र तीन- शहर (नेपाल) मा जाउँला” भनी भनेकाले काठमाडौं उपत्यकाभन्दा बाहिर रहेर नै यिनले यी उपदेशहरू दिएको स्पष्टरूपमा नै देखिन आएको छ ।

यी उपदेशहरूमा उल्लेख भएका भावना तथा विचारहरू राजा पृथ्वीनारायण शाहका आफ्नै निजी भावना तथा विचारहरू हुन्, यसमा कुनै पनि सन्देह छैन । तर उपदेशको रूपमा रहेको यस लेखोटमा रहेको अपरिष्कृत नेपाली भाषाले भने त्यतिबेलाको शिष्ट समाजमा प्रचलनमा रहेको परिष्कृत नेपाली भाषाको प्रतिनिधित्व गरिरहेको छैन । राजा पृथ्वीनारायण शाहले आफ्ना

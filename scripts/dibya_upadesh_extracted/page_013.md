प्राप्त हुनुपर्दछ भन्ने मोह उहाँमा रहेको थिएन । नाम, यश र अर्थ कुनै कुराको पनि आकाङ्क्षा नराखी कर्तव्य-भावनाबाट प्रेरित भएर उपकारी भावले काम गर्ने बाबुराम आचार्यजस्ता विभूतिहरू यस देशमा विरलै मात्र पाइएका छन् ।" _(हेर्नुहोस् :- “इतिहास शिरोमणि बाबुराम आचार्य स्मृतिग्रन्थ", पृ. ७१, वि.सं. २०४६ काठमाडौं)_ ।

हुन पनि हो, आफ्नो स्वभाव तथा प्रवृत्तिअनुसार मेरा पिताजीले यस उपदेशको ऐतिहासिक महत्त्वमाथि प्रकाश पार्दै यसको प्रतिलिपि पनि योगीज्यूलाई उपलब्ध गराइदिनुभएको थियो । यसैअनुसार वि.सं. २००९ मा 'गोरक्ष- ग्रन्थमाला' अन्तर्गत उहाँले बनारसबाट यस उपदेशलाई 'श्री ५ पृथ्वीनारायण शाहको दिव्योपदेश' भन्ने नयाँ नाम प्रदान गरी सर्वप्रथम प्रकाशनमा ल्याउनुभएको पाइन्छ । तर यसमा प्रयुक्त भएको पुरानो नेपाली भाषाको दुरूहताले होला ? यस उपदेशको उक्त संस्करण निकै नै भ्रष्ट रूपमा प्रकाशित भएको छ । जेहोस्, यस उपदेशलाई 'दिव्योपदेश' भन्ने नाम भने उहाँले नै दिनुभएकोमा कुनै पनि सन्देह छैन ।

वि.सं. २००७ मा नेपाल अधिराज्यमा प्रजातान्त्रिक व्यवस्थाको सूत्रपात भएपछि नेपालीनागरिकहरूमाथि लागिरहेको चेतना विस्तारको प्रतिबन्ध पनि एकाएक खुला भयो र सचेतनेपाली नागरिकहरू अब आफ्ना गौरवमय अतीतहरूलाई उद्घाटित गर्नको निमित्त उत्साहकासाथ दत्तचित्त रहन थाले । नेपाली इतिहास तथा पुरातत्त्वहरूको अध्ययन तथा अनुसन्धानहरूमा लागिरहेको प्रतिबन्ध पनि अब खुला भयो । यसै वातावरणमा नेपाल अधिराज्यको एकीकरणको क्रममा भएको राष्ट्रनिर्माता श्री ५ पृथ्वीनारायण शाहको विशिष्ट योगदानको महत्त्वलाई पनि बुझ्न तथा मनन गर्न पनि थालियो र यिनलाई नेपाल अधिराज्यका विशिष्ट विभूतिका रूपमा स्वीकार गरी यिनले यस धरातलमा पहिलोपटक पाइला टेकेको दिनको सम्झनामा प्रत्येक वर्ष पौष महिनाको २७ गतेका दिन यिनको जन्मजयन्ती मनाउने उद्देश्यका साथ वि.सं. २००९ मा 'पृथ्वीजयन्ती समारोह समिति' नामक एउटा सामाजिक संस्थाको गठन पनि सम्भव हुन आयो । राजधानी काठमाडौँमा कार्यरत रहेका त्यतिवेलाका प्रायः सबैजसा लब्धप्रतिष्ठित व्यक्ति, लेखक तथा साहित्यकारहरू पनि यस 'समारोह समिति' मा सदस्यका रूपमा सहभागी हुनुभएको थियो । शाह परिवारका प्रतिष्ठित सदस्यको हैसियतले 'चौतरिया फत्यजग पराक्रम शाह यस 'समारोह-समिति' मा 'अध्यक्ष' को पदमा सममानित हुनुभएको थियो भने नेपाली इतिहासका अन्वेषकको हैसियतले मेरा पिताजीको 'उपाध्यक्ष' को पदमा चयन भएको थियो । यस 'समारोह समिति' मा योगी नरहरिनाथज्यू 'सदस्य सचिव' को पदमा कार्यरत रहन थाल्नुभएको थियो ।

यसै 'समारोह समिति'को तर्फबाट वि.सं. २०१० मा 'दिव्योपदेश' को नाममा यस उपदेशको प्रामाणिक एवं संशोधित द्वितीय-संस्करण प्रकशित भएको हो । मेरा पिताजी एवं योगीनरहरिनाथज्यूको संयुक्त सम्पादनमा प्रकाशित भएको यस संस्करणमा यस उपदेशमा परेका तरहाल प्रचलनमा नरहेका पुराना नेपाली शब्दहरूका साथ अन्य पारिभाषिक शब्दहरूका पनि अर्थहरूदिई यस उपदेशलाई सर्वसाधारण पाठकहरूले पनि सजिलैसँग बुझ्नसक्ने स्वरूप प्रदान गर्नकोनिमित्त त्यतिवेला पनि सम्भव प्रयास भएको पाइन्छ । तर पनि अहिलेको परिवर्तित सन्दर्भमाउक्त संस्करण पनि त्यति चित्तबुझ्दो हुन सकिरहेको छैन । यसैले उहाँहरूले सम्पादन गर्नुभएको

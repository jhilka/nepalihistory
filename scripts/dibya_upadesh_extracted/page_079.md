# Page 79

टिप्पणी तथा व्याख्या
सैन - राज्य वि.सं. १८३० मा र 'विजपुर' को सेन राज्य वि.सं. १८३१ मा नेपाल अधिराज्यमा
समाहित हुन आइपुगेका थिए । 'हिन्दुपतिको राज्य' भनेर यहाँ उपर्युक्त तीनवटै सेन राज्यहरूको
सामूहिक स्वरूपतर्फ सङ्केत गरिएको पाइन्छ ।
६.- वर्तमान काठमाडौं उपत्यका तथा यसका आसपासका क्षेत्रमा फैलिएर रहेका तीनवटै
मल्ल राज्यहरूमा आफ्नो अधिकार स्थापित भैसकेपछि आफ्ना छोरा युवराज प्रतापसिंह शाहलाई
आफ्ना प्रतिनिधिका रूपमा राजधानी काठमाडौँमा राखेर राजा श्री ५ पृथ्वीनारायण शाहले यसपछिका
आफ्ना अधिकांश समयहरू नुवाकोटमा रहेको राजभवनमा नै बिताउँदै आइरहेका थिए । पश्चिमतर्फ
रहेका आफ्ना विरोधी चौबीसे राज्यका राजाहरूका गतिविधिलाई निगरानि गर्दै रहनुपर्ने भएकोले
यिनको निमित्त यतिवेला यसो गर्नु आवश्यक पनि हुन आएको थियो ।
चौदण्डी तथा विजयपुरका सेन राज्यहरूमा आफ्नो अधिकार पूर्णरूपमा स्थापित भैसकेपछि
अब तत्कालै पश्चिमतर्फ रहेका छिमेकी चौबीसे राज्यहरूमाथि पनि ध्यान दिइहाल्नु अत्यावश्यक
भैसकेकोछ भन्ने श्री ५ पृथ्वीनारायण शाहले अनुभव गरिरहेका थिए । यही उद्देश्य अनुसार वि.सं.
१८३१ को मङ्सिर महिना लाग्दा वा नलाग्दा नै यिनी राजधानी काठमाडौं शहरबाट नुवाकोटमा
रहेको आफ्नो राजभवनमा पुगिसकेका थिए । एक-आध महिना त त्यहाँ यिनको यत्तिकै बितेको
थियो । केही दिनपछि यिनी त्यहीं नै बिरामी परेका थिए ।
यसै अवस्थामा यिनले त्यहाँ त्यतिवेला आफ्नो नजिकमा रहेका गुरु, पुरोहित, ददा तथा
अन्य भाइ-भारदारहरूका अगाडि आफ्नो जीवनकालमा घटेका मुख्य-मुख्य घटना, आफ्ना अनुभव
तथा मनमा लागेका अन्य उल्लेख्य कुराहरू पनि प्रस्तुत उपदेशको रूपमा विस्तारपूर्वक सुनाएका
थिए । सम्भवतः यसपछि त यिनको रोग झन् झन् बढ्दै आएको थियो । सम्भव भएसम्मका
यावत् किसिमका औषधी तथा उपचार पनि गरिए । तर रोग भने निको हुन सकेन । रोग असाध्य
देखिएपछि यिनलाई नजिकैमा रहेको त्रिशूली नदीको देवीघाटमा लगिएको थियो । वि. सं. १८३१ को
पौषशुक्ल दशमी माघेसङ्क्रान्तिका दिन सूर्योदयकालमा त्यहीँ नै यिनको देहान्त भएको पाइन्छ ।
यसैले यिनको यस पटकको नुवाकोटको यात्रा - 'पछिल्लो पटकको नुवाकोट यात्रा' हुन आएको
हो ।
७. यति वेला नेपालमा तीनवटा 'नुवाकोट' हरू प्रसिद्ध रहेका थिए। 'नयाँ किल्ला' को
अर्थ दिने नेवारी भाषाको 'हयू-कोट' वा नेपाली भाषाको 'नयाँ कोट' शब्दबाट अपभ्रंश भएर नै
'नुवाकोट' शब्द बन्न आएको पाइन्छ । यहाँ उल्लेख भएको 'नुवाकोट' ओल्लो-नुवाकोट अर्थात्
राजजधानी काठमाडौंबाट उत्तरपश्चिमतर्फ ३७ किलोमिटर जति पैदल मार्गको दूरीमा 'त्रिशूली'
नदीको बायाँ किनारामा डाँडाको टिप्पामा रहेको प्रसिद्ध बस्ती हो । यतिवेला निर्माण भएको
नुवाकोट दरबार यहाँ अझैसम्म पनि रहि नै रहेको छ ।
८. - गोरखा राज्यका संस्थापक 'राजा द्रव्य शाह' मानिएका छन् । वि.सं. १६१६ मा यिनले
यस राज्यको स्थापना गराएका थिए। यिनलाई यो राज्य स्थापना गराउनमा सहयोग गर्न त्यति
वेला सक्रिय भएका नागरिकहरूमा 'गणेश पाँडे', 'नारायण अर्याल', 'सर्वेश्वर खनाल', "भगीरथ
पन्त', 'गङ्गाराम राना' तथा 'केशव बोहोरा' हरू मुख्य रहेका थिए । यसैले राजा द्रव्य शाहले पछि
नारायण अर्याललाई आफ्ना 'गुरु', सर्वेश्वर खनाललाई 'पुरोहित', गणेश पाँडेलाई 'काजी' वा मन्त्री,

1.  ६३

<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

तिब्बतसँगको व्यापार तथा स्वतन्त्र व्यवसायहरूले गर्दा नै यहाँका नागरिकहरू यसरी सम्पन्न भएका हुन् भन्ने धारणा यिनताक गोरखाली नागरिकहरूमा बनिरहेको थियो । यसैले काठमाडौं राज्यबाट तिब्बतको केरुङ्तर्फ जाने मूलबाटोमा परेको यस राज्यको नुवाकोट प्रदेशमाथि अधिकार गरी तिब्बतसँगको व्यापारमा आफूहरू पनि सहभागी हुने चाहना गोरखाली नागरिकले पनि राख्दै आइरहेका थिए । यसैले नवयुवक राजा श्री ५ पृथ्वीनारायण शाह अब फेरि पनि यसै प्रदेशतर्फ ध्यान दिन थाले ।

गोरखा राज्यबाट निर्वासित भएका भूतपूर्व काजी जयन्त राना यिनताक काठमाडौं राज्यका राजाहरूको आश्रयमा आएर 'उमराब' को पदमा नियुक्त भई नुवाकोट प्रदेशका संरक्षक भएर बसिरहेका थिए । नवयुवक राजा श्री ५ पृथ्वीनारायण शाहले सर्वप्रथम त यिनलाई नै "तँ हाम्रो आफ्नै मानिस होस्, यसैले नुवाकोट हामीलाई यत्तिकै छोडिदे” भन्ने सन्देश पठाइदिएका थिए । तर आफ्ना स्वामीप्रति बफादार रहेका 'उमराब' जयन्त राना भने यिनको यस किसिमको अनुचित प्रस्तावमा सहमत हुन सकेनन् । "हुन त म पनि हजूरको नै मानिस हूँ, तर अहिले मैले राजा जयप्रकाश मल्लको नुन खाइरहेको छु, यसैले मैले नुवाकोट हजूरलाई यत्तिकै सुम्पन मिल्दैन, यस प्रदेशको सुरक्षाको निमित्त आफ्नो
तर्फबाट सम्भव प्रयासहरू अवश्य पनि गर्नेछु” भनी यिनले राजा श्री ५ पृथ्वीनारायण शाहको निमित्त आफ्नो कठोर जबाफ पठाइदिए । फलतः धनजन तथा हातहतियारहरूको पर्याप्त सङ्ग्रह गरी आफ्ना सम्पूर्ण सैनिक तैयारीहरू पूरा भएपछि 'उमराब' जयन्त राना अनुपस्थित रहेको मौका छोपी श्री ५ पृथ्वीनारायण शाहले आफ्नै सक्रिय नेतृत्वमा गोरखाली सैनिकहरूद्वारा नुवाकोटभन्दा माथिपट्टि रहेको 'महामण्डल' को दुर्जेय किल्लामाथि अप्रत्याशितरूपमा जोडदार आक्रमण गरिदिए । नुवाकोट प्रदेशमा भएको यस पटकको यो आक्रमण खासगरी तीनतिरबाट भएको थियो ।

‘उमराव' जयन्त रानाको अनुपस्थितिमा यति वेला यिनका छोरा 'शङ्खमणि राना' ले 'महामण्डल' मा रहेको दुर्जेय नेपाली किल्लाको सुरक्षाको मुख्य अभिभारा समालेर बसिरहेका थिए । तर यिनको नेतृत्वमा रहेका सैनिकहरूले लडाकु गोरखाली सैनिकहरूसँग राम्रो मुकाबिला गर्ने मौका नै पाएनन् । मुठभेडमा १५ वर्षका राजकुमार दलमर्दन शाहको हातबाट शङ्खमणि राना स्वयं नै मारिए । लडाइँको अन्त्यमा वज्रने 'जेठी-तरबार' यिनैको थाप्लामाथि बज्रियो । यसबाट राजा श्री ५ पृथ्वीनारायण शाहको दोस्रो पटको प्रयासमा नुवाकोट प्रदेश सहजरूपमा नै गोरखाली सैनिकहरूको अधिकारमा पर्न आयो (वि.सं. १८०१ आश्विन १५ गते) । कत्ति प्रयास गर्दा पनि राजा जयप्रकाश मल्लले यस प्रदेशलाई गोरखाली सैनिकहरूको हातबाट फिर्ता गर्न सकेनन् । भक्तपुर तथा काठमाडौँ राज्यका राजाका आपसी कलहहरूबाट लाभ उठाई गोरखाली सैनिकहरू अब उल्टै क्रमशः काठमाडौं उपत्यकाभित्र नै पनि यत्रतत्र सक्रिय रहन थाले ।

यसै क्रममा यसको दुईवर्ष जति पछि - काठमाडौं राज्यको अधिकारक्षेत्रमा रहेका 'साँखु' तथा 'चाँगु' का साथसाथै 'सिन्धुपाल्चोक' पनि काठमाडौं राज्यबाट खोसेर नवयुवक राजा श्री ५ पृथ्वीनारायण शाहले भक्तपुर राज्यका राजा आफ्ना 'मित- बाबा' रणजित मल्ललाई उपहारका रूपमा दिलाइदिए (वि.सं. १८०३) । यी प्रदेशहरू आफूले

स्थितिमा दार्जिलिङबाट त्यतिवेलाका त्यहाँका प्रसिद्ध साहित्यकार सूर्यविक्रम ज्ञवालीज्यू राजा पृथ्वीनारायण शाह तथा यहाँका अन्य ऐतिहासिक विभूतिहरूका जीवन चरित्रहरूको खोजीको क्रममा काठमाडौँमा आइपुग्नुभएको र यति नै वेला उहाँको मेरा पिताजीसँग सर्वप्रथम सम्पर्क स्थापित भएको पाइन्छ । यो वि.सं. १९८९ को मध्यतिरको कुरा हो ।

त्यतिवेला नेपालको इतिहास तथा पुरात्त्वको अध्ययन तथा अनुसन्धानको निमित्त पनि विचित्रकै वातावरण रहेको थियो । नेपालमा इतिहास तथा पुरातत्त्व विषयक अध्ययन सामग्रीहरू प्रशस्तमात्रामा पाइन्थे । तर यस्ता सामग्रीहरूलाई प्रयोग गरी नेपालका इतिहास तथा पुरातत्त्वहरूसम्बन्धी लेख तथा रचनाहरू लेख्ने तथा प्रकाशित गर्न पाउने स्वातन्त्र्य भने यहाँ नेपाली नागरिकहरूलाई कत्ति पनि उपलब्ध थिएन । नेपालभन्दा बाहिर प्रवासमा लेखन तथा प्रकाशनको निमित्त पर्याप्त मात्रामा स्वातन्त्र रहेको थियो, तर नेपाल अधिराज्यको इतिहास तथा पुरातत्वहरूसम्बन्धी अध्ययन तथा अनुसन्धानहरू गर्नको निमित्त मौलिक सामग्रीहरू भने त्यहाँ दुर्लभ रहेका थिए ।

आफूले खोजेर पत्ता लगाएका र सङ्ग्रह गरेर राखेका ऐतिहासिक सामग्रीहरूलाई सदुपयोग गर्न नपाएर उकुसमुकुस भई छट्पटाइरहनुभएका मेरा पिताजीको निमित्त ज्ञवालीज्यू एक जना समर्थ जिज्ञासुका रूपमा उपस्थित हुन आइपुग्नुभएको थियो । यसैले यसपछि मेरा पिताजीले नेपालसम्बन्धी आफूले जानेका, बुझेका तथा सुनेका कुराहरू र आफूले सङ्ग्रह गरेर राखेका ऐतिहासिक सामग्रीहरू पन ज्ञवालीज्यूलाई निःस्वार्थभावले निरन्तर उपलब्ध गराउँदै रहन थाल्नुभएको थियो । यो तथ्य ज्ञवालीज्यूले पछि प्रकाशित गराउनुभएका मेरा पिताजीबाट उहँका नाममा वि.सं. १८८९ देखि १९९२ सम्मका विभिन्न मितिहरूमा लेखिएका अनकौं पत्रहरूबाट सहजै
थाहा पाउन सकिन्छ _(हेर्नुहोस् :- "बाबुराम आचार्य र उहाँका कृति", पृ. ६७-१०६, 'नेपाल एशियाली अध्ययन संस्थान, वि.सं. २०२९)_ । यसै क्रममा २९ अप्रेल इ. सं. १९३६ तदनुसार वि.सं. १९९३ वैशाख १७ गतेमा मेरा पिताजीद्वारा उहाँको नाममा लेखिएको अर्को एउटा महत्त्वपूर्ण पत्रलाई पनि उहाँले पछि 'पुरातत्त्व विभाग' को मुखपत्र 'प्राचीन-नेपाल' को अङ्क २१ _(कार्तिक, वि.सं. २०२९)_ मा प्रकाशित गराउनुभएको छ । यस पत्रमा पिताजीले उहाँलाई लेख्नुभएको छ :-

<em>"..... यस पत्रका साथ चारवटा पुराना लेखहरू (पनि तपाइँकहाँ)पठाएको छु । (यी पत्रहरू) नेपाली भाषाको विषयमा अध्ययन गर्ने व्यक्तिहरूलाई काम लाग्नेछन् । (राजकुमार) बहादुर शाहको तस्वीर (अहिलेसम्म) यहाँ पाइएको छैन । यिनमा रहेको हस्ताक्षरको (एउटा) पत्र भने यसै (पत्रका) साथ संलग्न रहेको छ । नजरबन्द रहेको अवस्थामा पनि यिनको धैर्य यस पत्रबाट प्रकट हुन्छ । यी पत्रहरू (तपाइँले) 'नेपाली साहित्य-सम्मेलन' मा राखिदिने बन्दोबस्त गरिदिनुहोला ।

(यी पत्रहरू) कदाचित् त्यहाँ राख्ने राम्रो प्रबन्ध नभए तपाइँसँग नै रहिरहे पनि हुन्छ । पछि फिर्ता मागुँला । 'सम्मेलन' सार्वजनिक संस्था भएकोले त्यहाँ सुरक्षित रहेमा (पछि) तपाइँ हामी सबैलाई काम लाग्ने, तपाइँ वा मसँग रहेमा हाम्रो शेषपछि नष्ट भएर जाने भएकोले (पछि) हाम्रा उत्तराधिकारीहरूलाई पनि काम लागोस भन्ने मेरो विचार रहेको छ ।

यी पत्रहरू 'नेपाली साहित्य सम्मेलन' का पत्रिका वा (त्यहाँबाट छापिने) नेपाली भाषाका अन्य (कुनै) पत्रिकामा छापिदिए पनि हुन्छ । तर छापिएका ती (पत्र) वा पत्रिकाहरू तीन-चार</em>

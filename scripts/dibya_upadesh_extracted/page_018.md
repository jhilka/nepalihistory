यतिवेला राजकुमार दलु शाहले राजा पृथ्वीपति शाहसमक्ष आफ्नो जोडदार दाबीहरू प्रस्तुत गरिरहेका थिए । अर्कातिर राजकुंमार 'उद्योत शाह' भने – “राजकुमार दलु शाह आफ्ना दाजु नै भए पनि अङ्गहीन काना भएकाले प्रचलित परम्पराअनुसार उनलाई राजाका रूपमा वरण गर्न नमिल्ने हुँदा राजाको उत्तराधिकारी एवं युवराज हुने वास्तविक अधिकार अब मलाई नै प्राप्त रहेको छ" भन्ने आफ्ना तर्कहरूलाई अघि सारिरहेका थिए । निर्णय भने केही हुन सकिरहेको थिएन ।

उता छिमेकमा रहेको तनहुँ राज्यमा भने यतिवेला अर्कै किसिमका गतिविधिहरू चलिरहेका थिए । 'तनहुँ' राज्यका राजा दिग्विजय सेनकी दुईवटी बहिनीहरूसँग युवराज वीरभद्र शाहको एकैपटक शुभविवाह सम्पन्न भएको थियो । मन बहलाउको निमित्त आफू भक्तपुर राज्यतर्फ प्रस्थान गर्दा युवराज वीरभद्र शाहले आफ्ना दुईवटै युवराज्ञीहरूलाई उनीहरूकै माइतीघर तनहुँ राज्यको राजभवनतर्फ पठाइदिएका थिए । गोरखा राज्यको राजभवनभित्र चर्को गृहकलह चलिरहेकोले आफ्ना पतिको स्वर्गवास हुँदा पनि उक्त दुवै युवराज्ञीहरूले गोरखा राज्यको राजभवनभित्र प्रवेश गर्न सकिरहेका थिएनन् । यिनमा कान्छी युवराज्ञी 'मल्लिकावती' यतिवेला गर्भवती रहेकी रहिछन् । यो कुरा गोरखा राज्यको राजभवनमा प्रायः कसैलाई पनि थाहा थिएन । युवराज वीरभद्र शाहको देहान्त भएको केही महिनापछि नै यिनले 'तनहुँ' राज्यको राजभवनमा एक बालकलाई जन्म दिएकी रहिछन् । नामकरण - कर्म सम्पन्न हुँदा यी नवजात बालकको नाम 'नरभूपाल शाह' भनेर राखिएको रहेछ । यो सुखद समाचार निकै समयपछि मात्र गोरखा राज्यको राजभवनमा आइपुग्न सकेको थियो । यो समाचार प्राप्त भएपछि राजा पृथ्वीपति शाह स्वाभाविकरूपमा आफ्ना उत्तराधिकारीको चिन्ताबाट निश्चिन्त भएका थिए ।

राजा पृथ्वीपति शाह अब आफ्नी बुहारी 'मल्लिकावती' का साथ आफ्ना नवजात नाति नरभूपाल शाहलाई पनि आफ्नै राजभवनमा नै झिकाइहाल्नको निमित्त हतारिइरहेका थिए । तर तनहुँ राज्यका नवयुवक राजा दिग्विजय सेन भने आफ्नी विधवा बहिनीका साथै नवजात भानिजलाई पनि गोरखा राज्यको कलहग्रस्त राजभवनमा तत्कालै पठाइहाल्नको निमित्त तैयार रहेका थिएनन् । यिनलाई आफ्नी बहिनीका साथै भानिजका पनि अनिष्टका आशङ्काहरूले सताइरहेको थियो । यसैले बालक नरभूपाल शाह आफ्नो मामाघर तनहुँ राज्यको राजभवनमा नै हुर्किए तथा त्यहीँ नै बढ्दै पनि आए । यता आफ्ना भतिजा नरभूपाल शाहको जन्म भैसकेको समाचार प्राप्तभएपछि राजकुमार दलु शाह तथा उद्योत शाह पनि राजा पृथ्वीपति शाहको उत्तराधिकारी तथा युवराज हुने होडबाट पन्छिएर यत्तिकै बस्न विवश भएका थिए ।

व्रतबन्ध-संस्कारको निमित्त उपयुक्त उमेर नभएसम्मका बालक नरभूपाल शाहका ८/९ वर्षहरू तनहुँ राज्यको राजभवनमा नै बिते । युवराज्ञी मल्लिकावती भने अब माइतीघरबाट आफ्नै गोरखा राज्यको राजभवनमा फर्किनको निमित्त हतारिइरहेकी थिइन् । यिनताक तनहुँ राज्यका राजगुरु गौरेश्वर पाँडे त्यस राज्यमा प्रभावशाली भारदारका रूपमा कार्यरत रहेका थिए । गोरखा राज्यको राजभवनमा पनि आफ्नो प्रभाव विस्तार गर्ने उद्देश्यअनुसार यिनले युवराज्ञी मल्लिकावतीसँग - "व्रतबन्ध - संस्कार सम्पन्न

अधिराज्यभित्र समाहित हुन आयो (वि.सं. १८३० श्रावण ४ गते) । यस सम्पूर्ण अभियानमा एक हजारजति विपक्षी सैनिकहरू खेत रहेका थिए भने चार शयजति विपक्षी सैनिकहरू खोलामा हेलिएर हराएका थिए ।

यिनताकसम्ममा 'विजयपुर' तथा 'चौदण्डी' राज्यका तराईक्षेत्रका दक्षिणी सिमानामा ठाउँठाउँमा अङ्ग्रेज व्यापारीका व्यापारकोठीहरू यत्रतत्र स्थापित भैसकेका थिए । हतियार धारी लडाका नागा सन्यासीहरूले पश्चिममा हरिद्वारदेखि मकवानपुरका तराईक्षेत्रहरू हुँदै पूर्वमा बङ्गाल प्रान्तका 'दिनाजपुर' सम्मका भूभागहरूमा ओहोरदोहोर गर्दै यस्ता व्यापारकोठीहरूमा निरन्तर लूटपाटहरू मच्चाई अङ्ग्रेज व्यापारीहरूका साथै त्यस क्षेत्रमा आबाद रहेका सर्वसाधारण नागरिकहरूलाई पनि हाबाकाबा गराउँदै आइरहेका थिए ।
पक्रन जाँदा यिनीहरू तराईक्षेत्रका अनकण्टार जङ्गलहरूभित्र पसी अलप नै भइदिने हुँदा अङ्ग्रेजहरू पनि यतिवेला यिनीहरूदेखि हायलकायल बनिरहेका थिए । यसले गर्दा "यस्ता आतङ्ककारी नागा सन्न्यासीहरूलाई नियन्त्रण गर्न त राजा पृथ्वीनारायण शाहजस्ता लडाका प्रकृतिका व्यक्ति मात्र समर्थ हुन्छन्, हामीहरूको त यिनीहरूसँग केही पनि लाग्दैन” भन्ने धारणा इस्टइण्डिया कम्पनीका अङ्ग्रेज पदाधिकारीहरूको बनिसकेको थियो । यसैले 'चौदण्डी' राज्यको राजधानी 'अम्बरपुर' राजा श्री ५ पृथ्वीनारायण शाहको नियन्त्रणमा आइसकेको थाहा पाएर पनि 'गभर्नर' वारेन हेस्टिङ्सले राजा श्री ५ पृथ्वीनारायण शाहले पठाएको उपर्युक्त अनुरोधपत्रको इदमित्थं केही उत्तर नदिई श्री ५ पृथ्वीनारायण शाहका साथै त्यस क्षेत्रका प्रशासक भएर रहेका 'बख्शी' अभिमानसिंह बस्नेतको नाममा पनि वि.सं. १८३० कार्तिक १८ गतेमा लगभग एउटै व्यहोरा भएको निम्नाङ्कित भावको अनुरोधपत्र पठाएको पाइन्छ :-

_"म बनारस जानको निमित्त तैयार भैरहेको अवस्थामा त्यहाँ तपाइँकहाँबाट
पठाएका मानिसहरू मसँग भेट गर्न आइपुगेका थिए । मैले उनीहरूलाई पटनामा आएर
मसँग भेट गर्नू भनी सल्लाह दिएको थिएँ । तर उनीहरू त्यहाँ मसँग भेट गर्न कहिल्यै पनि
आएनन् ।.... तपाइँको देशको बाटो हुँदै आउने लुटेरा सन्न्यासीहरूले पश्चिमबाट पूर्वमा
बङ्गाल प्रान्तसम्म आइपुगेर हरेकवर्ष यहाँ लूटपाटहरू मच्चाउँदै आइरहेका छन् । यसैले
तिनीहरूलाई यस किसिमका उपद्रवी कामहरुबाट रोकिदिनुहुनको निमित्त तपाइँसँग
हार्दिक अनुरोध गर्दछु ।”_

इस्टइण्डिया कम्पनीका अङ्ग्रेज गर्भनरको तर्फबाट आएको उपर्युक्त पत्र प्राप्त भएपछि राजा श्री ५ पृथ्वीनारायण शाहले भने अर्कै नै किसिमको चाल चलिदिएको पाइन्छ । गभर्नरले पठाएको उपर्युक्त अनुरोधपत्रको प्रत्युत्तरमा यिनले वि.सं. १८३० माघ ५ गतेमा निम्नानुसार भावको प्रत्युत्तरपत्र पठाएको पाइन्छ :-

_"नेपालका तराईक्षेत्रमा ओहोरदोहोर गर्ने नागा सन्न्यासीहरू गण्डकी नदीलाई पार गरेर पूर्वतिर आउँदा मेरो अधिकारक्षेत्रभन्दा बाहिर रहेको बेतियातिरबाटै पूर्वतर्फ बढ्ने भएकाले हतियारधारी यस्ता नागा सन्न्यासीहरूलाई पूर्वतर्फ बढ्नबाट रोक्नको निमित्त म सर्वथा असमर्थ रहेको छु । तपाइँबाट अनुमति प्राप्त नभई हाम्रा सैनिकहरूलाई बेतियासम्म पठाउनु सम्भव रहेको छैन । हाम्रा सैनिकहरू 'वेतिया' सम्म आउन पाएमा मात्र नागा सन्न्यासीहरूले गण्डकी नदीलाई पार गरेर कहिल्यै पनि पूर्वतर्फ आउन पाउने छैनन् ।”_

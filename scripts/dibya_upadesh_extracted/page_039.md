<div style="text-align: right;">श्री ५ पृथ्वीनारायण शाहको ...</div>
_सन्न्यासीहरूले गण्डकी नदीलाई पार गरेर कहिल्यै पनि पूर्वतर्फ आउन पाउने छैनन् ।”_

तराईक्षेत्रको बेतियासम्म नै आफ्नो राज्यक्षेत्र विस्तार गर्ने उद्देश्य अनुसार नै राजा श्री ५ पृथ्वीनारायण शाहले यतिवेला यस्तो कूटनीतिक चाल चलिदिएको स्पष्टरूपमा नै देखिन आएको छ । राजा श्री ५ पृथ्वीनारायण शाह केही महिनासम्म त यस पत्रको प्रत्युत्तरको प्रतीक्षा गर्दै रहे, तर नेपाली सैनिकहरूलाई बेतियासम्म आइपुग्न दिनु उपयुक्त नहुने देखी अङ्ग्रेज गभर्नरले यस पत्रको प्रत्युत्तर नपठाइदिँदा चौदण्डी राज्यको राजधानी 'अम्बरपुर' मा स्थापित भएको आफ्नो अधिकारमा इस्टइण्डिया कम्पनीका अङ्ग्रेज पदाधिकारीहरूको मौनसमर्थन रहेको अनुभव गरी अब यिनी तत्कालै 'विजयपुर' राज्यमा पनि अधिकार स्थापित गरिहाल्नको निमित्त कस्सिए ।

यतिवेला विजयपुर राज्यको 'लिम्बुवान' वा 'पल्लो किराँत' को राजनैतिक अवस्था पनि अत्यन्त नै नाजूक रहेको थियो । राज्यका राजा तथा मन्त्रीहरूका बीचमा परम्परादेखि चल्दै आइरहेको आपसी खिचातानीबाट लाभ उठाई सिक्किम राज्यका राजा 'फुन्- चोक् नाम्-ग्याल' ले लिम्बुवानको इलाम प्रदेशमा आफ्नो अधिकार जमाएर मात्र नपुगी त्यहाँबाट उत्तरपश्चिमतर्फ पनि निरन्तर आक्रमणहरू गर्दै रहेका थिए । विजयपुर राज्यका राजा तथा मन्त्रीहरू यस आक्रमणको प्रतिरोधको निमित्त सशक्तरूपमा अग्रसर नहुँदा आजित भएर त्यस क्षेत्रमा रहेका लिम्बू नागरिकहरू पनि नेपाली सैनिकहरूलाई स्वागत गर्नको निमित्त करीब-करीब तयार नै भएर बसिसकेका थिए । यसैले राजा श्री ५ पृथ्वीनारायण शाहको निर्देशनअनुसार 'सरदार' रामकृष्ण कुँवर दिङ्लाबाट अघि बढी अरुण नदीलाई पार गरेर नेपाली सैनिकहरूको नेतृत्व गर्दै पाहाडैपाहाड चैनपुरमा उत्रँदा कसैले पनि कुनै किसिमका बाधाविरोधहरू गरेनन् (वि.सं. १८३१ आषाढ ९ गते) ।

राजा कर्ण सेन तथा 'चौतारा' बुद्धिकर्ण राय दुवै जना यति वेला राज्यको राजधानी विजयपुरमा नै रहेका थिए । यिनीहरूको प्रशासनिक नियन्त्रण यति वेला राज्यको राजधानी तथा यसका आसपासका क्षेत्रहरूमा मात्र सीमित भएर रहेको थियो । नेपाली सैनिकहरूले चैनपुरमा प्रवेश गरेको सम्भवतः यिनीहरूले थाहा नै पाएनन् । राजधानी विजयपुरमा पनि नेपाली सैनिकहरूको आक्रमण हुनु अबलाई अवश्यम्भावी छ भन्ने त त्यस राज्यका राजा तथा प्रजा प्रायः सबैले अनुभव गरिसकेका थिए । तर वर्षादको याम शुरु भैसकेकोले अब दुई-तीन महिनालाई दुर्लङ्घ्य कोशी नदीलाई पार गरेर नेपाली सैनिकहरू राज्यको राजधानी विजयपुरमा आइपुग्न कदापि सक्ने छैनन् भन्ने निश्चय गरी राजा, मन्त्री तथा अन्य भारदारहरू पनि निश्चिन्त भएर बसिरहेका थिए । तर 'बख्शी' अभिमानसिंह बस्नेतले भने असम्भव मानिएको यस कामलाई पनि सम्भव तुल्याइदिए । राजा श्री ५ पृथ्वीनारायण शाहकै निर्देशनअनुसार हात्तीमा सवार भई मध्यवर्षादको उर्लिरहेको कोशी नदीलाई पार गरेर 'बक्शी' अभिमानसिंह बस्नेतको नेतृत्वमा नेपाली सैनिकहरूले विजयपुर राज्यको राजधानीमा अप्रत्याशितरूपमा जोडदार आक्रमण गरिदिँदा यस आक्रमणलाई रोक्न अघिसर्ने हिम्मत कसैको पनि भएन । राजा कर्ण सेनका साथ यिनका मन्त्री 'चौतारा' बुद्धिकर्ण राय पनि रातारात गरी त्यहाँबाट दलबलहरू सहित

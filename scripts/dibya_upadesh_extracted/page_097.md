# Page 97

टिप्पणी तथा व्याख्या
श्री ५ पृथ्वीनारायण शाहद्वारा पदच्युत गराइएका मकवानी राजा दिग्बन्धन सेनले यसै
अवस्थामा गोरखालीहरूका विरुद्धमा आक्रमणको निमित्त आग्रह गर्न भनी मुगेर शहरमा यिनीकहाँ
आफ्ना मानिसहरू पठाएका थिए। राजा दिग्बन्धन सेनकै आग्रहअनुसार 'कासिम अलि खान' ले
आफ्ना सेनापति 'गुरगिन खान' (= 'ग्रेगरी') लाई एउटा ठूलो सैन्यदलका साथ नेपालमा आक्रमण
गर्न भनी पठाइदिए । गुरगिन खानले नेपालमाथि अप्रत्यासितरूपमा आक्रमण गर्दा दुई पक्षका
बीचमा जोडदार भिडन्त प्रारम्भ भएको थियो (वि.सं. १८१९ माघ १० गते) । यस भिडन्तमा
कासिम अलि खानका पक्षका १७०० जना जति भारतीय सैनिकहरू हताहत भएका पाइन्छन् । यसै
लडाइँमा 'छ- बीस' अर्थात् १२० जना खुंडाधारी गोरखाली सैनिकहरूले 'कास्मेरि-खान नवाफ'
अर्थात् 'नवाब कासिम अलि खान' का सैनिकहरूलाई त्यहाँबाट बलपूर्वक 'घर्काई' नेपालबाटै
धपाइदिएको उल्लेख यहाँ गर्वका साथ गरिएको पाइन्छ ।

- यस लडाइँमा गोरखाली सैनिकहरूले कासिम अलि खानका ५०० नाल जति बन्दूकहरू
  हात पारेका थिए । यिनै बन्दूकहरूको आधारमा श्री ५ पृथ्वीनारायण शाहले यसै वर्ष 'श्रीनाथ' तथा
  'कालिबक्स' नामक दुईवटा सैनिक 'कम्पनी' हरूको सङ्गठन गराएको उल्लेख अन्यत्र पनि
  पाइन्छ ।
  ६८. - राजा जयप्रकाश मल्लको आग्रहअनुसार इस्टइण्डिया कम्पनीका अङ्ग्रेज
  पदाधिकारीहरूले पनि 'कप्तान किन्लाक' को नेतृत्वमा वि.सं. १८२४ को आश्विन महिनामा पूर्वी
  नेपालको 'सिन्धुली गढी' मा जोडदार आक्रमण गरिदिएका थिए (आश्विन ९ गते) । यस आक्रमणमा
  पनि २४ / २५ सय जति विपक्षी सैनिकहरूसहभागी रहेका पाइन्छन् । आक्रमणकारी विपक्षी
  सैनिकहरूमध्ये दुई अढाई सय जति गोरा अङ्ग्रेज र बाँकी भने भारतीयमूलका सैनिकहरू रहेको
  सङ्केत प्राप्त हुन आएको छ ।
  यस आक्रमणमा विपक्षी सैनिकहरू 'सिन्धुली गढी' सम्म त प्रायः विनाप्रतिरोध सजिलैसँग
  आइपुगेका थिए । विपक्षीहरूको आक्रमण हुन आँटेको खबर थाहा पाएर गोरखाली सेनापतिहरूले
  त्यहाँ रहेको किल्लाबाट आफ्ना सैनिकहरूलाई पहिले नै हटाइसकेका थिए (वि.सं. १८२४ आश्विन
  ८ गते) ।
- भोलिपल्ट बिहान सबेरै अङ्ग्रेज सैनिकहरू त्यहाँबाट निर्धक्कका साथ 'खुर्कोट' तर्फ
  उकालो लागिरहेका थिए । त्यहाँ शुरुमा नै डेढ कोस जतिको 'पौवागढी' को ठाडो उकालो रहेको
  थियो । शत्रुसैनिकहरूको ताँति त्यसै उकालोमा निर्धक्कका सुस्त सुस्त उकालो लागिरहेको थियो ।
  त्यसै उकालोमा शत्रुसैनिकहरूको ताँतीमाथि बीच भागबाट प्रहार गर्न भनी ५०० जना जति
  नेपाली सैनिकहरूका साथ शिकारी 'वंशु गुरुङ' घात लगाएर बसिरहेका थिए । विपक्षी सैनिकरू
  कथंकदाचित् ‘पौवा-गढी' मा नै उत्रिइहालेमा उनीहरूमाथि सामुन्नेबाटै प्रहार गर्न भनी काजी
  वंशराज पाँडे तथा सरदार वीरभद्र उपाध्यायहरू पनि आ-आफ्ना सैनिकहरूका साथ त्यहीँ नै
  सन्नद्ध भएर बसिरहेका थिए ।
  उता विपक्षी सैनिकहरूका भने रसदपानीका भारीहरू बोक्ने भरियाहरू नै सबैभन्दा
  पहिले अघि-अघि लागिरहेका थिए । भरियाहरूका पछि-पछि आफ्ना सैनिकहरूको नेतृत्व गर्दै
  अङ्ग्रेज अफिसर 'हार्डिङ' पनि खुर्कोटतर्फ उकालो लागिरहेका थिए । कप्तान 'किन्लाक्' पनि
  ८१

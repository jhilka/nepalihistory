# Page 37

श्री ५ पृथ्वीनारायण शाहको ...
विजयपुर राज्यका भूतपूर्व राजा कामदत्त सेन' पारिवारिक नाताले राजा श्री ५
पृथ्वीनारायण शाहका भाइ (फुपूका छोरा) पर्दथे । यसैले आफ्ना भाइको अकारण हत्या
गराएको आरोप लगाई राजा श्री ५ पृथ्वीनारायण शाह त्यहाँका चौतारा 'बुद्धिकर्ण राय'
देखि निकै नै क्रुद्ध बनिरहेका थिए । वास्तवमा यिनलाई चौदण्डी राज्यमा हस्तक्षेप गर्नको
निमित्त बहाना मात्र चाहिएको थियो । बुद्धिकर्ण रायलाई पक्रिएर चौदण्डी राज्यका
तराईक्षेत्रका साथै विजयपुर राज्यमा पनि अधिकार स्थापित गर्नको निमित्त यतिञ्जेलसम्ममा
यिनले दृढसङ्कल्प नै गरिसकेका थिए । अङ्ग्रेजहरूसँग विरोध पर्ला कि भन्ने डरले मात्र
यिनी यतिञ्जेलसम्म हच्किएर बसिरहेका थिए ।
यसै स्थितिमा बुद्धिकर्ण रायले आजसम्म गरेका अन्याय तथा अत्याचारहरूको
एक-एक गरी बखान गर्दै श्री ५ पृथ्वीनारायण शाहले कलकत्तामा रहेका इस्टइण्डिया
कम्पनीका गभर्नर वारेन हेस्टिड्सको नाममा वि.सं. १८३० जेठ ८ गतेमा एउटा महत्त्वपूर्ण
पत्र पठाइदिइसकेका थिए । उक्त पत्रको सारसंक्षेप निम्नानुसार रहेको पाइन्छ :-
"तपाइँहरूसँग मैत्रीपूर्ण सम्बन्ध स्थापना गर्ने मेरो हार्दिक चाहना रहिआएको
छ । विश्वासघाती 'दिवान' बुद्धिकर्ण रायले मेरा भाइ कामदत्त सेनको हत्या
गराई उनको राज्य विजयपुरका साथै अम्बरपुर राज्यमा पनि अवैधरूपले कब्जा
जमाइरहेको वस्तुतथ्य यहाँलाई अवगत नै होला । यसैले उसलाई समुचित दण्ड दिनको
निमित्त उक्त दुवै राज्य उसको हातबाट मुक्त गराउनको निमित्त मैले भित्रीमनदेखि नै
दृढसङ्कल्प गरिसकेको छु । उक्त राज्यहरू उसको हातबाट मुक्त गराउन सकेँ भने उक्त
दुवै राज्यबाट कम्पनी - सरकारले यसभन्दा अघि जे-जति मालवाजवी अर्थात् तिरोहरू प्राप्त
गर्दै आइरहेको छ त्यति नै बुझाउन म पनि तैयार नै रहेको छु । यस सम्बन्धमा आवश्यक
परामर्शहरू गर्न भनी मेरा आधिकारिक वकील बृहस्पति पण्डित तथा अक्षय मिश्र त्यहाँ
आइरहेका छन् । विस्तृत विवरणहरू उनीहरूबाटै प्राप्त गर्न सक्नुहुनेछ । यस कामको
निमित्त तपाइँको सहयोगको निमित्त हार्दिक अनुरोध गर्दछु ।”
इस्टइण्डिया कम्पनीका गभर्नरबाट आउनुपर्ने यस पत्रको प्रत्युत्तरको प्रतीक्षा गर्दै
रहन राजा श्री ५ पृथ्वीनारायण शाहले आवश्यक सम्झेनन् । यसैले गभर्नरको नाममा
लेखिएको पत्रको प्रत्युत्तरको प्रतीक्षा नै नगरी यिनले 'बख्शी' अभिमानसिंह बस्नेत तथा
'सरदार' पारथ भण्डारीलाई दुई कम्पनीजति सैनिकहरूका साथ तराईतिरबाटै चौदण्डी
राज्यको राजधानी 'अम्बरपुर' तर्फ अघि बढ्नको निमित्त खटाइदिए । 'सरदार' रामकृष्ण
कुँवर तथा 'सरदार' अमरसिंह थापा (बडा) हरू भने पहाडैपहाड त्यतातर्फ अगाडि बढ्दै
जानको निमित्त खटाइए ।
यसै अनुसार त्यहाँ यथासमयमा नै नेपाली सैनिकहरूको आक्रमण पनि सम्पन्न
भयो । त्यहाँका राजा कर्ण सेन भागेर पहिले नै विजयपुर राज्यको राजधानीमा पुगिसकेका
थिए । यसैले राजधानी 'अम्बरपुर' मा रहेका उनका 'दिवान' तथा सैनिकहरूले नेपाली
सैनिकहरूको खास प्रतिरोध नै गर्न सकेनन् । हार मानेर उनीहरूले चौदण्डी राज्यको
राजधानी 'अम्बरपुर' नेपाली सैनिकहरूको निमित्त यत्तिकै छोडिदिए । यसप्रकार करीब
एघार महिनाजतिको कठोर प्रयासपछि तराईक्षेत्रहरू बाहेकको 'चौदण्डी' राज्य नेपाल-
२१

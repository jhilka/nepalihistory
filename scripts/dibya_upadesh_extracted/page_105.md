# Page 105

स्थिति मल्लले बाँधेका
...
विवाह हुँदा कुमारी राजल्लदेवीको उमेर ८ वर्ष हुनाले यतिवेला यिनका 'दुलाहा' को उमेर
१२ वर्षको आसपास भएको झलक पाइन्छ । यसपछि बालक दुलाहा तथा बालिका दुलही दुबै
देवलदेवीकै रेखदेखमा हुर्किए तथा बढ्दै पनि आए । यतिमात्र होइन, बालक 'दुलाहा' जीले आफ्नो
साबिकको कुल तथा गोत्रलाई पनि परित्याग गरी राजल्लदेवीका बाजे रुद्र मल्लकै 'मानव - गोत्र'
लाई स्वीकार गरेकाले यिनै क्षत्रिय कुमार पछि 'स्थिति मल्ल' वा 'जयस्थिति मल्ल' को नामले
प्रसिद्ध हुन आएका पाइन्छन् । यिनै जयस्थिति मल्लको राज्यकालभन्दा केही वर्षपछि मात्र लेखिएको
‘गोपाल-राजवंशावली' मा यस विवाहको वर्णन रोचक ढङ्गमा विस्तारपूर्वक प्रस्तुत गरिएको
पाइन्छ ।

- देवपाटन सुनधारामा रहेको 'स्थिति मल्ल' वा 'जयस्थिति मल्ल' ले स्थापना
  गराएको एक शिलालेखमा यिनका छोराहरूको नाम पनि आएको छ । तर यस शिलाखेखमा यिनले
  आफ्ना पिता तथा पितामहको नाम भने उल्लेख नगराएर आफूलाई गर्वका साथ 'राजल्लदेवीका
  पति' का रूपमा मात्र उपस्थापित गराएको पाइन्छ । यिनका आफ्नै छोरा ज्योतिर्मल्लले पनि
  आफ्नो एक शिलालेखमा आफ्ना पिताका रूपमा 'जयस्थिति मल्ल' को नाम मात्र उल्लेख गरी
  आफ्ना बाजेको नाम उल्लेख नगराएर आफ्ना पिता जयस्थिति मल्ललाई गर्वका साथ 'राजल्लदेवीका
  पति' का रूपमा नै उल्लेख गराएको पाइन्छ । राजल्लदेवीका पतिका हैसियतले नै आफू यस
  क्षेत्रका सर्वशक्तिमान् प्रशासक बन्न आइपुगेकाले स्थिति मल्ल' वा 'जयस्थिति मल्ल' ले आफ्नो
  नामको अगाडि यस्तो विशेषण जोड्नुलाई अस्वाभाविक पनि मान्न सकिँदैन ।
  जेहोस्, 'स्थिति मल्ल' वा 'जयस्थिति मल्ल' को राजनीतिक उत्थान भएपछि वास्तविक
  राजवंशका 'अनन्त मल्ल' वा 'आनन्द मल्ल' का वंशधरहरू सबै नै निस्तेज बन्न आएका, 'स्थिति
  मल्ल' नै नेपाल अधिराज्यका अधिपतिका रूपमा स्थापित हुन आएका र यसपछि नेपालमा अर्कै
  मल्ल - राजवंशको उत्थान भएकोले 'स्थिति मल्ल' वा 'जयस्थिति मल्ल' ले उत्थान गराएको नयाँ
  मल्ल - राजवंशलाई 'पछिल्लो मल्ल राजवंश' भन्ने नाम दिनु उपयुक्त देखिन आएको छ ।
  नेपालमा देवलदेवी जीवित रहेसम्म 'स्थिति मल्ल' राजनीतिक रूपमा त्यति सक्रिय हुन
  सकिरहेका थिएनन् । तर यिनको देहान्तपछि (वि.सं. १४२३) भने 'राजल्लदेवीका पति' का
  हैसियतले यिनी नै भक्तपुर राज्यका उपराज तथा नेपाल अधिराज्यका हर्ताकर्ता पनि भएर
  निस्किएका पाइन्छन् । शुरु शुरुमा त यस क्षेत्रमा रहेका केही पुराना भारदारहरूले यिनको विरुद्धमा
  विद्रोहको झण्डा पनि उचालिदिएका थिए, तर आफूले मानेका राजा अर्जुन मल्लको सहयोगले
  आफ्ना यस्ता सबै विरोधीहरूलाई एक-एक गरी दमन गर्न यिनी सफल भएका पाइन्छन् ।
  यिनताक कान्तिपुर क्षेत्रमा 'जयसिंहराम वर्द्धन' नामक एक जना प्रभावशाली व्यक्ति यहाँका
  'महापात्र' वा महामन्त्रीका रूपमा सक्रिय रहेका थिए । स्थिति मल्ल' वा 'जयस्थिति मल्ल' को
  बढ्दो प्रभाव यिनलाई कत्ति पनि मन परिरहेको थिएन । यसैले यिनी पनि यस क्षेत्रमा 'स्थिति मल्ल'
  का विरोधीका रूपमा उपस्थित हुन आइपुगेका थिए ।
  नवयुवक स्थिति मल्ल पनि यतिवेला कम महत्त्वाकाङ्क्षी व्यक्ति रहेका थिएनन् । यिनले
  अन्य भारदारहरूको सहयोग लिई महापात्र 'जयसिंहराम वर्द्धन' लाई पक्रिएर बलपूर्वक नेल नै
  ठोकिदिएका थिए (वि.सं. १४२९) । यस राजनीतिक घटनाबाट ललितपुर क्षेत्रका महापात्रहरू पनि
  स्थिति मल्लदेखि क्रुद्ध बन्न आएकाले स्थिति मल्लको विरुद्धमा लडाइँ गर्नको निमित्त तम्सिएका
  थिए । यसै अनुसार दुई पक्षका बीचमा लडाइँ पनि सम्पन्न भएको थियो । तर लडाइँमा जित भने
  स्थिति मल्लकै पक्षको हुन आयो । यसपछि यिनी नै भक्तपुर उपराज्यका निष्कण्टक अधिनायकका
  रूपमा स्थापित हुन आए । यस घटनापछि पनि केही वर्षसम्म त 'राजा' का रूपमा नेपाल
  ८९

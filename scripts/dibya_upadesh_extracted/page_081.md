टिप्पणी तथा व्याख्या
१३. - संस्कृत भाषाको 'दुहितृ' शब्दबाट नेपाली भाषामा 'दुलही' तथा 'डोला' शब्द पनि बनेकोमा
कुनै पनि सन्देह छैन । विवाहको निमित्त जग्गेमा उपस्थापित गराइने कन्यालाई
'दुलही' भन्ने चलन नेपाली समाजमा अझैसम्म पनि प्रचलनमा रहेको पाइन्छ । दुलही बनाउनको
निमित्त खोजबीन गरी विवाह नभएसम्मको लागि आफन्तकहाँ ल्याएर सुरक्षितरूपमा राखिएकी
कन्यालाई यिनताक 'डोला' भन्ने चलन प्रचलित रहेको थियो । यहाँ भने युवराज पृथ्वीनारायण
शाहबाट विवाह भैसकेकी तर विधिपूर्वक द्विरागमन नगराइएकी आफ्नी विवाहिता युवराज्ञी
इन्द्रकुमारीको निमित्त पनि 'डोला' शब्दको नै प्रयोग भएको पाइन्छ ।
यिनताक कन्याहरूको सानै उमेरमा विवाह हुने, विवाह - विधि सम्पन्न भैसकेपछि पनि
एक-आध वर्ष उनीहरूलाई माइतीघरमा नै राखिराख्ने र पछि - उमेर पुगेपछि - शुभमुहूर्त
विचार गरी द्विरागमन - विधिलाई सम्पन्न गराएर मात्र घरमा पठाउने चलन वैदिक सनातनधर्मावलम्बी
हिन्दू समाजमा प्रचलित रहेको थियो । यसै प्रचलनअनुसार युवराज पृथ्वीनारायण शाहको पनि सानै
उमेरमा शुभविवाह सम्पन्न भएको र यिनले पनि आफ्नी दुलही युवराज्ञी इन्द्रकुमारीलाई उनको
माइतीघर मकवानपुर राज्यको राजभवनमा नै छोडेर आएका थिए ।
"
१४. - यतिवेला युवराज पृथ्वीनारायण शाहले आफ्नो किशोरावस्थामा भर्खरै मात्र प्रवेश
गरेका थिए । यिनताक राजा नरभूपाल शाह अस्वस्थ रहेकाले यिनकी महारानी चन्द्रप्रभावती देवीले
नै 'चौतारा' को पदभारलाई ग्रहण गरी गोरखा राज्यको राजकाज आफैँले नै समालिरहेकी
थिइन् । विवाहविधि सम्पन्न गरी युवराज पृथ्वीनारायण शाह मकवानपुर राज्यबाट आफ्नो देशमा
फर्किएर आएका थिए । यसको एक-आधवर्षपछि आफ्नी विवाहिता युवराज्ञीलाई मकवानपुर
राज्यको राजभवनबाट आफ्नो राजभवनमा विधिपूर्वक ल्याउने उद्देश्यका साथ यिनी आफ्ना दल-
बलहरूसहित फेरि पनि मकवानपुर राज्यको राजधानीमा पुगेका पाइन्छन् । त्यहाँ पुग्दा राजा
हेमकर्ण सेनले त यिनलाई आफ्ना ज्वाइँका रूपमा आदर तथा सन्मानका साथ राखेका थिए,
तर यिनका छोरा युवराज दिग्बन्धन सेन तथा त्यस राज्यका प्रभावशाली मन्त्री काजी कनकसिंह
बानियाँले भने यिनीप्रति अभद्र व्यवहारहरू प्रदर्शन गरिदिएकाले आफ्ना जेठानहरूका यस किसिमका
दुर्व्यवहारहरूबाट यिनी क्रुद्ध बन्न आएका थिए ।
वास्तवमा राजकुमारी इन्द्रकुमारीलाई विवाहमा दाइजोमा दिइएका उपहारहरूलाई
लिएर दुई पक्षका बीचमा यस्तो अनपेक्षित खटपट पैदा हुन आएको थियो । राजा हेमकर्ण सेनले
आफ्नी छोरीको शुभविवाह सम्पन्न हुँदा रोब - रबाफहरू देखाएर आफ्नी छोरीलाई गजमोतीको
बहुमूल्य हार पहिऱ्याइदिएका थिए र दुलाहा तथा दुलही दुवैलाई एकदन्ता - हात्तीमा सबार गराई
अन्माइदिएका थिए । शुभविवाह सम्पन्न हुँदा वर तथा वधूलाई अर्पण गरिएका हुनाले उपर्युक्त
दुईवटै वस्तु आफ्नो नै हुन्छन् भन्ने युवराज पृथ्वीनारायण शाह तथा यिनका सहयोगीहरूको पनि
मान्यता रहेको थियो । राजा हेमकर्ण सेन पनि सम्भवतः उक्त दुइवटै वस्तु आफ्नी छोरीलाई दिने
पक्षमा थिए । तर युवराज दिग्बन्धन सेन भने यसमा सहमत हुन सकिरहेका थिएनन् ।
यसै अनबनले गर्दा युवराज दिग्बन्धन सेनले आफ्ना बहिनी - जुवाइँ युवराज पृथ्वीनारायण शाहप्रति
अभद्र व्यवहारहरू प्रदर्शन गरिदिएका थिए । आफ्ना जेठानका यस किसिमका अभद्र
व्यवहारहरूबाट युवराज पृथ्वीनारायण शाह क्रुद्ध हुनु स्वाभाविक नै हुन आएको थियो ।
।
६५

# Page 19

श्री ५ पृथ्वीनारायण शाहको ...
हुँदा हजूरबाट जन्मेका कुमारलाई मन्त्र सुनाउने अधिकार मेरा छोरालाई दिलाउन
सकिबक्सन्छ भने आफ्ना कुमारका साथ हजुरलाई पनि गोरखा राज्यको राजभवनमा
फिर्ता पठाउनको निमित्त राजा दिग्विजय सेनलाई तत्कालै राजी गराइदिनेछु, यसबाट
हजूरको, हजूरका कुमारको अनि गोरखा राज्यको र मेरो आफ्नो परिवारको पनि भविष्य
उज्ज्वल हुनेछ, यसैले यसको निमित्त आफ्नोतर्फबाट सक्दा प्रयासहरू गरिबक्सियोस्” भनी
आग्रह गर्दा युवराज्ञी मल्लिकावती राजगुरु गौरेश्वर पाँडेको यस प्रस्तावमा सहमति
जनाउन तयार भइन् ।
राजगुरु गौरेश्वर पाँडेका यसै आग्रह तथा आश्वासन अनुसार तनहुँ राज्यका
राजा दिग्विजय सेनबाट अनुमति प्राप्त गरी यिनका जेठा छोरा गोकुलविलास पाँडेका साथ
युवराज्ञी मल्लिकावती तथा यिनका कुमार नरभूपाल शाह पनि गोरखा राज्यको
राजभवनमा सहजरूपमा नै उपस्थित हुन आए । राजा पृथ्वीपति शाहले पनि आफ्नो
राजसभाको बैठक बसाई यसै सभाको सहमतिअनुसार कुमार नरभूपाल शाहलाई नै
आफ्ना उत्तराधिकारीका रूपमा गोरखा राज्यका 'नवयुवराज' घोषणा गरिदिए (वि.सं.
१७६४ ) ।
नवयुवराज नरभूपाल शाहको व्रतबन्धको निमित्त उपयुक्त समय नजिकै
आइरहेको थियो । यसै अनुसार यिनको व्रतबन्धको लागि यथासमयमा नै आवश्यक
तैयारीहरू शुरु हुन थाले । यिनलाई गौरेश्वर पाँडेका छोरा गोकुलविलास पाँडेले 'सावित्र-
मन्त्र' सुनाउने भन्ने त पहिले नै निर्णय भैसकेको थियो । युवराज्ञी मल्लिकावतीले राजा
पृथ्वीपति शाहलाई यस कुरामा सहमत गराइसकेकी थिइन् । यसै अनुसार व्रतबन्ध-
संस्कार सम्पन्न हुँदा यिनी नै नवयुवराजका 'गुरु' का रूपमा अगाडि सारिए । तर यिनले
यस दिन व्रतबन्ध - कर्म सम्पन्न हुँदा छलकपट गरी नवयुवराजलाई सावित्र - मन्त्रका साथै
दीक्षामन्त्र पनि त्यसै दिन सुनाइदिए ।
शुभविवाह सम्पन्न भएपछि मात्र युवराज तथा राजकुमारहरूलाई दीक्षामन्त्र
सुनाउने गोरखा राजभवनको प्रचलित परम्परा रहिआएको थियो । यसपटक भने यस
परम्पराको विपरीत व्रतबन्ध - संस्कार सम्पन्न भएकै दिन नवयुवराजलाई दीक्षामन्त्र पनि
त्यसै दिन सुनाइएको थियो । यसले गर्दा राजा पृथ्वीपति शाह यतिवेला पण्डित गोकुलविलास
पाँडेको कुटिल चालबाजिले गर्दा रिसले क्रुद्ध भएका थिए । तर यतिञ्जेलसम्ममा यिनी
नवयुवराजका 'गुरु' का रूपमा पूजित भैसकेकाले राजा पृथ्वीपति शाहले यिनलाई तत्कालै
कुनै किसिमको दण्ड दिइहाल्न भने सकेनन् र यत्तिकै मुर्मुरिएर रहिरहे । नवयुवराजको
व्रतबन्धसंस्कार चाँडै नै सम्पन्न हुँदैछ भन्ने खबर पाएर परम्परागत गुरु-घरानाका मिश्रहरू
सावित्र मन्त्र सुनाउन भनी बनारसबाट दौडादौड गरी गोरखा राज्यमा आइपुगेका थिए ।
तर मन्त्र सुनाउन नपाएर उनीहरू भने अक्क न बक्कमा पर्न आए ।

- विवाहको निमित्त उपयुक्त उमेर भएपछि 'खाँची' राज्यकी राजकन्या
  'चन्द्रप्रभावती' सँग नवयुवराज नरभूपाल शाहको विधिपूर्वक शुभविवाह पनि सम्पन्न भयो
  (वि. सं. १७७२ को आसपास) । राजकुमारी चन्द्रप्रभावती सच्चा अर्थमा नै चन्द्रमाको
  प्रभाजस्तै शीतल तथा शान्त स्वभावकी गृहिणी भएर देखापरेकी थिइन् । हुन पनि यिनले
  ३

हरू सङ्ग्रह नगरी हतार-हतारमा नै सैनिक अभियानहरू सञ्चालन गरिएकाले यस्ता सैनिक अभियानहरूमा यिनले उल्टै आफ्नै धनजनहरूको क्षतिलाई व्यहोर्नुपरेको थियो ।

राजा नरभूपाल शाह आफ्नो जीवनकालको अन्तिम समयतिर मानसिकरूपमा निकै नै अस्वस्थ रहेकाले आफ्ना राजकाजका नियमित कामहरूदेखि प्रायः निरपेक्ष रहन थालेका थिए । यसैले पछि महारानी चन्द्रप्रभावती स्वयंले नै 'चौतरा' को पदभार ग्रहण गरी राज्यका दैनिक प्रशासनहरूलाई सञ्चालन गर्न थालेकी थिइन् । ५ / ७ वर्षहरू यत्तिकैमा बितेका थिए । यसै बीचमा मकवानपुर राज्यका राजा हेमकर्ण सेनकी छोरी राजकुमारी 'इन्द्रकुमारी' सँग युवराज पृथ्वीनारायण शाहको शुभविवाह सम्पन्न भएको थियो । तर द्विरागमन कर्म सम्पन्न गर्दा नवविवाहिता दुलहीलाई दिइएका दाइजोका विषयमा युवराज पृथ्वीनारायण शाह तथा यिनका जेठान युवराज दिग्बन्धन सेनका बीचमा वैमनस्य पैदा भयो र यिनी आफ्नी विवाहिता दुलहीलाई नलिई त्यहाँबाट यत्तिकै फर्किएर आएका थिए ।

यसै स्थितिमा यसको केही वर्षपछि राजा नरभूपाल शाहको देहान्त भयो र युवराज पृथ्वीनारायण शाह नै राजाका रूपमा गोरखा राज्यको राजसिंहासनमा राखिए (वि.सं. १७९९ चैत्र २५ गते) ।

जुन समयमा राजा श्री ५ पृथ्वीनारायण शाहले गोरखा राज्यको राजसिंहासनमा पदार्पण गरेका थिए, त्यति वेला काठमाडौ उपत्यका तथा यसका आसपासका क्षेत्रमा कान्तिपुर, भक्तपुर तथा ललितपुर गरी तीनवटा स्वतन्त्र मल्ल राज्यहरू रहेका थिए । वि.सं. १७७९ मा एकै वर्षमा राजसिंहासनमा पदार्पण गरेका यी तीनवटै मल्ल राज्यका राजाहरू क्रमश: जगज्जय मल्ल, योगप्रकाश मल्ल तथा रणजित मल्लहरूका बीचमा बाहिरीरूपमा आपसमा प्रायः मेलमिलाप नै रहिरहे पनि भित्रीरूपमा भने मनोमालिन्य चलिरहेको थियो । यिनीहरूका बीचमा आपसी ईर्ष्या तथा द्वेषहरू पनि कायमै रहिरहेका थिए । आआफ्ना स्वार्थ अनुसार यिनीहरू वेलाबखत आपसमा सानातिना लडाइँ-झगडाहरू गरिरहेका हुन्थे । यस्ता लडाइँझगडाहरूमा सहयोगीका रूपमा उपस्थित भएर उपर्युक्त तीनवटै मल्ल राज्यमा आआफ्ना प्रभावक्षेत्रहरू विस्तार गर्ने ताकमा यिनताक गोरखा, तनहुँ तथा मकवानपुर राज्यका राजाहरूका बीचमा एक किसिमले होड नै चलिरहेको थियो । यस क्षेत्रमा रहेका कुनै न कुनै राजाहरूको पक्ष लिई उपर्युक्त तीनवटै राज्यका राजाहरू यस समयमा आआफ्ना सैनिकहरू वर्तमान काठमाडौँ उपत्यकामा निरन्तर पठाउँदै रहेका थिए ।

यसै दीर्घकालिक युद्धमा - युद्धकालको बीचमा नै - ललितपुर राज्यका राजा योगप्रकाश मल्लको अप्रत्याशितरूपमा देहान्त हुँदा त्यहाँकी मैयाँ योगमतीले पछि आएर आफ्नै तजबिजले 'विष्णु मल्ल' नामक एक जना नवयुवकलाई यस राज्यको राजसिंहासनमा विराजमान गराइदिएकी थिइन् । काठमाडौँ राज्यका राजा 'जगज्जय मल्ल' की छोरीको विवाह पछि यिनै नवयुवकसँग सम्पन्न हुन आएको थियो । यसैले यसपछि केही वर्षसम्म त ललितपुर तथा काठमाडौं राज्यका बीचमा आपसमा शान्तिस्थापना पनि हुन सम्भव हुन आएको थियो । यी दुई राजाहरूको आपसी मेलबाट मैयाँ योगमतीको राजनीतिक शक्ति

<div class="text-base italic text-right">जयस्थिति मल्लले बाँधेका स्थिति-बन्देजहरू</div>

हुँदा त्यहाँका तात्कालिक राजा हरसिंहदेव त्यहाँबाट पलायित भई शरणार्थीका रूपमा पूर्वी नेपालमा आएर शरण लिन बाध्य भएका थिए । सुरक्षित आश्रयस्थलको खोजी गर्दै दोलखातिर आउँदा 'तीन पाटन' नामक ठाउँमा तिनको आकस्मिकरूपमा देहान्त भएको र तिनका छोरा, अन्य परिवार तथा मन्त्रीहरू भने त्यहीं नै स्थानीय प्रशासकहरूका कैदमा परेका देखिन्छन् ।

यसै स्थितिमा - यो घटना घटेको केही महिनापछि नेपालमा रुद्र मल्लको पनि अप्रत्याशितरूपमा देहान्त भएको पाइन्छ (वि.सं. १३८३) । यस घटनाको डेढ वर्षजति पछि दुल्लूका अर्का खश राजा आदित्य मल्लले वर्तमान काठमाडौं उपत्यकाको वैभव तथा समृद्धिलाई फेरि पनि सम्झिएका थिए (वि.सं. १३८४) । पाँच दिनसम्म नुवाकोटमा रही ललितपुर शहरमा आक्रमण गर्ने उद्देश्य अनुसार यिनी उक्त शहरदेखि बाहिर फर्पिङ्मा रही अत्यावश्यक सैनिक तैयारीहरू गर्दैरहेका थिए । २२ दिन जति त यिनले आफ्ना सैनिक तैयारीहरू गर्दैमा बिताएका थिए । यसपछि ललितपुर शहरमा आक्रमण गरी यिनले केही दिनको निमित्त त्यहाँ आफ्नो राजनीतिक अधिकार पनि स्थापित गराएको र पछि भने यिनी त्यहाँबाट हटेर स्वदेशतर्फ फर्कन विवश भएका पाइन्छन् ।

जेहोस्, राजा आदित्य मल्लले सञ्चालन गरेको यस सफल सैनिक अभियानबाट ललितपुर क्षेत्रका महापात्र वा मन्त्रीहरूको बचेखुचेको राजनीतिक शक्ति पनि क्षीण हुन गएकोले यस घटनापछि भने राजा अरि मल्लको राजनीतिक शक्ति केही मात्रामा बढ्न थालेको झलक पाइन्छ । राजा हरसिंहदेवका मन्त्री चन्द्रेश्वर ठाकुर भने सिमरौनगढबाट आएर दोलखाको नजिकैमा रहेको 'राजग्राम' नामक ठाउँमा कब्जा जमाई त्यस क्षेत्रलाई नेपाल अधिराज्यबाट अलग पारेर त्यहाँ आफ्नो एउटा छुट्टै सानो स्वतन्त्र राज्य खडा गराउन समर्थ भएका पाइन्छन् (वि.सं. १३८९) । यो घटना राजा अरि मल्लको निमित्त भने ठूलै आघातको रूपमा देखा पर्न आइपुगेको थियो । अधिनायक रुद्र मल्लको देहान्त तथा राजग्रामको पतन दुवै घटना राजा अरि मल्लको निमित्त राज्यको स्थायित्व तथा प्रगतिको लागि बाधक बनेर देखापरेका थिए ।

यता अधिनायक रुद्र मल्ल आफ्नी एकमात्र सन्तान बालिका छोरी नायकदेवीलाई छोडेर ३० वर्षको अल्पायुमा नै दिवङ्गत भएकाले आफ्नी पितामही पदुमलदेवीको संरक्षकत्वमा यिनै बालिका वैधानिकरूपमा नेपाल अधिराज्यकी मुख्य प्रशासिका वा अधिनायिकाको रूपमा उपस्थित हुन आइपुगेकी थिइन् । यिनको राजनीतिक अधिकारलाई चुनौति दिन सक्ने आँट यति वेला नेपाल अधिराज्यमा कसैले पनि गर्न सक्ने अवस्था रहेको थिएन । रुद्र मल्लकी दिदी 'देवलदेवी' पनि यस समयमा यिनकी अर्की संरक्षिकाको रूपमा देखा परिरहेकी थिइन् । राज्यका वैधानिक राजाका रूपमा भने अझै पनि राजा अरि मल्ल नै सक्रिय रहेका थिए ।

बालिका नायकदेवी नेपाल अधिराज्यकी भावी अधिनायिका बन्न आइपुगेकीले यिनको भावी विवाह राजनीतिक दृष्टिकोणले यतिवेला नेपालमा अत्यन्त नै महत्त्वपूर्ण बन्न आइपुगेको थियो । भविष्यमा यिनको जुन व्यक्तिसँग विवाहसम्बन्ध स्थापित हुन्छ त्यही व्यक्तिको सन्तानले नै नायकदेवीका उत्तराधिकारीका रूपमा नेपाल अधिराज्यका हर्ताकर्ता बन्न पाउने वातावरण स्पष्टरूपमा बन्न आइरहेको थियो । यस समयमा 'हरिश्चन्द्र' तथा 'गोपालचन्द्र' नामक दुई जना क्षत्रियकुमारहरू कतैतिरबाट आएर आफ्ना अभिभावकहरूका साथ वर्तमान काठमाडौं उपत्यकामा नै बसिरहेका थिए । वि.सं. १३८६ को आसपासमा देवलदेवीले यिनै हरिश्चन्द्रसँग बालिका नायकदेवीको विधिपूर्वक विवाहसम्बन्ध स्थापित गराइदिइन् । तर षड्यन्त्रपूर्वक कसैबाट विषको प्रयोग भई केही वर्षपछि जवानी अवस्थामा प्रवेश गर्दा वा नगर्दा नै यिनी अप्रत्याशित रूपमा मारिए (वि.सं. १३९२ ।

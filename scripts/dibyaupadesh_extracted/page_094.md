<div class="text-base italic text-right">दिव्योपदेश</div>

**६५. –** भक्तपुर राज्यका राजा रणजित मल्लले :- _"कान्तिपुर राज्यमाथि आक्रमण गर्नको निमित्त यता आउनुहोस्, मेरोतर्फबाट तपाइँलाई आवश्यक सैनिक सहयोग अवश्य पनि उपलब्ध हुनेछ"_ भनी पहिले त राजा पृथ्वीनारायण शाहलाई विशेष आग्रहका साथ आमन्त्रण गरेर काठमाडौं उपत्यकातर्फ बोलाएका थिए, तर यहाँ आइपुगिसकेपछि भने कान्तिपुर राज्यका राजा जयप्रकाश मल्लको दबाबमा परी यिनले राजा पृथ्वीनारायण शाहलाई असहयोग गरिदिएका थिए । यसै घटनातर्फ सङ्केत गर्दै यहाँ यी उद्गारहरू व्यक्त भएका हुन् ।

'पछाडि शुद्ध गरी' भनेर यहाँ गोरखा राज्यभन्दा पश्चिमतर्फ रहेका 'लमजुङ्', 'तनहुँ' तथा 'कास्की' आदि चौबीसे राज्यका राजाहरूको तर्फबाट हुने सम्भावित आक्रमणका खतराहरूबाट निरापद भई भनी भन्न खोजिएको पाइन्छ ।

**६६. -** गोरखा राज्यका सैनिकहरूका विरुद्धमा हतियारधारी नागा वैरागी सैनिकहरूलाई यथार्थमा कान्तिपुर-राज्यका राजा जयप्रकाश मल्लले बोलाएका थिए । यस कामको निमित्त राजा रणजित मल्लले पनि भित्रभित्र राजा जयप्रकाश मल्ललाई प्रेरित गरिरहेका हुँदाहुन् । तर राजा-पृथ्वीनारायण शाहले यहाँ आफ्ना मित- बाबा राजा रणजित मल्लप्रति आदरभाव प्रकट गरी यिनलाई कुनै दोष नदिएर यसको सम्पूर्ण दोष राजा जयप्रकाश मल्लमाथि नै थोपरिदिएको पाइन्छ ।

'गुलाब राय' नामक एक जना नागा वैरागीमाथि राजा पृथ्वीनारायण शाहले पहिलेदेखि नै अदरभावहरू प्रकट गर्दै आइरहेका थिए । तर पछि उनी राजा पृथ्वीनारायण शाहदेखि असन्तुष्ट भई यिनको विरुद्धमा विद्रोही बन्न आइपुगेगेका थिए । राजा जयप्रकाश मल्लको आग्रहअनुसार यिनै गुलाब रायले भक्तपुर राज्यलाई गोरखाली सैनिकहरूको कठोर नाकाबन्दीबाट मुक्त गराउन भनी ५०० जनाजति हतियारधारी नागा वैरागीहरूलाई सिन्धुली गढीको बाटो गरी भक्तपुर राज्यतर्फ पठाइदिएको पाइन्छ ।

मकवानपुर-राज्यको विघटन भई त्यहाँका राजा दिगबन्धन सेन पक्राउमा परदेखि नै यिनका नजिकका बन्धु एवं चौदण्डी-राज्यका राजा कर्ण सेन गोरखाली राजा पृथ्वीनारायण शाहका परम विरोधीका रूपमा उपस्थित हुन आइपुगेका थिए । मकवानपुर-राज्यको विघटनपछि अब विघटन हुने पालो चौदण्डी-राज्यको नै आइपुगेकोले यिनी यसरी गोरखालीहरूका विरोधी बन्नु स्वाभाविक नै हुन आएको थियो । यसैले कान्तिपुर राज्यका राजा जयप्रकाश मल्ललाई यिनको गुमेको राज्य पुनः फिर्ता गराइदिनको निमित्त राजा कर्ण सेनले आफ्नो तर्फबाट भरमग्दूर प्रयासहरू गर्दै आइरहेका थिए। यिनका यस किसिमका प्रयासहरू त यतिञ्जेलसम्ममा प्रायः सबै नै व्यर्थ भैसकेका थिए । यथार्थमा यतिञ्जेलसम्ममा राजा जयप्रकाश मल्ल आफ्नो राज्यबाट सत्ताच्युत भएर भक्तपुर राज्यमा गएर बसिरहेका थिए । यसैले यतिवेला राजा पृथ्वीनारायण शाहको हत्या नै गराइदिने योजनामा राजा जयप्रकाश मल्लका साथै राजा कर्ण सेन पनि अग्रसर भैरहेको झलक पाइन्छ ।

'तर गोरखाली सैनिकहरूले कायम गराएको कडा सुरक्षा-व्यवस्थाले गर्दा बाहिरिया मानिसहरूलाई पठाएर यो काम सम्पन गराउनु सम्भव थिएन । यसैले काठमाडौं उपत्यकाभित्र रहेका राजा पृथ्वीनारायण शाहदेखि असन्तुष्ट रहँदै आइरहेका व्यक्तिहरूबाट नै यो काम सफलतापूर्वक सम्पन्न

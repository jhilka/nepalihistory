<div class="text-base italic text-right">दिव्योउपदेशको मूल पाठ</div>

#### उपदेशको मूल पाठ

```
... किल्लापिछे तोप <abbr title="सन्नद्ध अर्थात् तम्तयार">लम्छट्</abbr> गरि राषीदिनु र जति <abbr title="भञ्ज्याङ्; दुईवटा डाँडाको बीचको गल्छेडो">भन्ज्यां</abbr> ई छन् भन्ज्यांपीछे यक यक <abbr title="फलामे ढोका">फलामे ढोका</abbr> बनाई ढोकापिछे यक यक तोप लम्छट् गरि राषीदिनु र पपांच सिपाहि राषीदिनु र यस्व भयापछि <abbr title="चियो गर्ने">चेवा</abbr> गर्न्या. चर्चा गर्न्या. भागन्या. <abbr title="नस्ने; नोक्सानी गर्ने अर्थात् बिगार्ने">नास्न्या</abbr>. <abbr title="बाटो ढुकेर बटुवाहरूलाई लुट्ने लुटाहा">ढुकुवा</abbr>. <abbr title="दङ्गा फसाद गराउने उपद्रवी">फसादि</abbr>. <abbr title="खूनी; हत्यारा">षुनि</abbr> यस्ताहरूको पनि केही चल्नेछैन. चारै बादसाही चढाइँ गरि आयो भन्या पनि कसैको केही चल्न्य रहेनछ.

उप्रान्त राजा <abbr title="श्री ५ पृथ्वीनारायण शाहदेखि आठ पुस्ता पहिलेका गोरखा राज्यका प्रसिद्ध राजा">राम शाह</abbr>ले बाध्याको <abbr title="व्यवस्था">थिति</abbr> पनि हेरिसके. राजा <abbr title="नेपालमा पछिल्लो मल्ल राजवंशका संस्थापक राजा">जयेस्थितिमल</abbr>ले बाध्याको थिति पनि हेरिसके. राजा <abbr title="महेन्द्र मल्ल; राजा जयस्थिति मल्लको राजवंशमा पैदा भएका काठमाडौं राज्यका प्रसिद्ध राजा">महिन्द्रमल्ल</abbr> ले बाध्याको थिती पनि हेरिसकें. <abbr title="ईश्वर; परमात्मा">इस्वर</abbr>ले दियो भन्या म पनि यस्ता बन्देज को <abbr title="गोरखा राज्यका जनता">बार्‍हा हजार</abbr> थिति बांधि जाला भन्या <abbr title="अभिलाषा">अवीलाषा</abbr> थियो.
```

#### नेपाली भाषाको प्रचलित रूप अनुसार

---

किल्लैपिच्छे तोप (हरूलाई) लम्छट् गरी राखिदिनू । (माथि उल्लेख भएका) जति (पनि) भञ्ज्याङ्हरू छन् (तिनमा) भञ्ज्याङैपिच्छे एक-एकवटा फलामे ढोकाहरू बनाई ढोकैपिच्छे एक-एकवटा तोपहरू लमछट् गरी राखिदिन र (ढोकैपिच्छे) पा-पाँच (जना) सिपाहीहरू (पनि) राखिदिनू । यसो गरेमा चेवा गर्ने, चर्चा गर्ने, भाग्ने, हराउने, ढुकुवा (बस्ने, दङ्गा)-फसादी (गर्ने तथा) खुन (गर्ने)हरूको पनि केही चल्ने छैन । (यसो गर्न सकेमा संसारमा रहेका) चारवटै बादशाहहरूले (यहाँ एकैपटक) चढाइँ गरेर आए भने पनि कसैको केही चल्ने रहेनछ ।

उप्रान्त (पहिलेका) राजा राम शाहले बाँधेका स्थिति(-बन्देजहरू) हेरिसकें, राजा जयस्थिति मल्लले बाँधेका स्थिति(-बन्देजहरू) हेरिसकें (र) राजा महेन्द्र मल्लले बाँधेका स्थिति(-बन्देजहरू) पनि हेरिसकेँ । (यसैले) ईश्वरले दिए भने (अब) म (आफैँले) पनि यस्ता (स्थिति)-बन्देजको बार्‍हा-हजार घर धुरी (भएका गोर्खालीहरू) को स्थिति(-बन्देज पनि) बाँधेर जाउँला भन्ने (मेरो पनि) अभिलाषा (रहेको) थियो ।

---

| क्र.सं. | रूप          | मान/सुधार                                                                             |
| :-----: | :----------- | :------------------------------------------------------------------------------------ |
|    १    | लम्छट्       | सन्नद्ध अर्थात् तम्तयार                                                               |
|    २    | भन्ज्यां     | भञ्ज्याङ्; दुईवटा डाँडाको बीचको गल्छेडो                                               |
|    ३    | फलामे ढोका   | फलामे ढोकाहरूको निमित्त हेर्नुहोस् - परिशिष्टमा (४८) पनि                              |
|    ४    | चेवा         | चियो गर्ने                                                                            |
|    ५    | नास्न्या     | नस्ने; नोक्सानी गर्ने अर्थात् बिगार्ने                                                |
|    ६    | ढुकुवा       | बाटो ढुकेर बटुवाहरूलाई लुट्ने लुटाहा                                                  |
|    ७    | फसादि        | दङ्गा फसाद गराउने उपद्रवी                                                             |
|    ८    | षुनि         | खूनी; हत्यारा                                                                         |
|    ९    | राम शाह      | श्री ५ पृथ्वीनारायण शाहदेखि आठ पुस्ता पहिलेका गोरखा राज्यका प्रसिद्ध राजा             |
|   १०    | थिति         | व्यवस्था                                                                              |
|   ११    | जयेस्थितिमल  | नेपालमा पछिल्लो मल्ल राजवंशका संस्थापक राजा                                           |
|   १२    | महिन्द्रमल्ल | महेन्द्र मल्ल; राजा जयस्थिति मल्लको राजवंशमा पैदा भएका काठमाडौं राज्यका प्रसिद्ध राजा |
|   १३    | इस्वर        | ईश्वर; परमात्मा                                                                       |
|   १४    | बार्‍हा हजार | गोरखा राज्यका जनता; हेर्नुहोस् - परिशिष्टमा (४९) पनि                                  |
|   १५    | अवीलाषा      | अभिलाषा                                                                               |

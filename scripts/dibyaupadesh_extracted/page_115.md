<div class="text-base italic text-right">जयस्थिति मल्लले बाँधेका स्थिति-बन्देजहरू</div>

**उदास जातको व्यवस्था :-** (उदास जातले) ल्हासामा कोठी थापी व्यापार गर्ने गर्नू । सूतक ६ दिन तथा जूठो १० दिन बार्ने गर्नू । त्रैपक्षिक गर्नू । पुरोहित गुभाल गर्ने गर्नू ।

**तटी जातको व्यवस्था :-** (तटी जातले) कात्रो बुन्नू । जनै बनाई बेच्ने गर्नू । सूतकतथा जूठो १० दिन बार्ने गर्नू । त्रैपक्षिक गर्नू । पुरोहित ब्राह्मण गर्ने गर्नू ।

**तमोट जातको व्यवस्था :-** (तमोट जातले) तामा, काँसा आदि धातुका भाँडाहरू बनाउने गर्नू । सुनचाँदीका भाँडामा जलप गर्ने गर्नू । सूतक ६ दिन तथा जूठो १२ दिन बार्ने गर्नू । त्रैपक्षिककर्म माथिकै सदर गर्ने गर्नू । पुरोहित ब्राह्मण, आचार वा जोसीहरू गर्ने गर्नू । यजमान बुद्धमार्गी भए पुरोहित गुभाल गर्ने गर्नू ।

**सुलमी श्रेष्ठ जातको व्यवस्था :-** (सुलमी श्रेष्ठ जातले) रानीका माइती नभए माइतीले गर्ने काम गर्ने गर्नू । व्यापार गर्नू । सूतक, जूठो तथा त्रैपक्षिकहरू माथिकै सदर गर्ने गर्नू ।

**किसानी जातको व्यवस्था :-** (किसानी जातले) देवदेवताका पूजासामा बोक्ने गर्नू । बलि फाल्नू । पुरोहित गुभाल गर्ने गर्नू, खेत कमाउनू । सूतक, जूठो तथा त्रैपक्षिकहरू माथिकै सदर गर्ने गर्नू ।

**वैद्य जातको व्यवस्था :-** (वैद्य जातले) दुनियाँको नाडी हेरी व्यथा ठहऱ्याएर औषधी गरी रोग निवारण गर्ने गर्नू । असाध्य भई जाने ठहरेका विरामीलाई वैतरणी आदि दान गराई तीर्थमा पुऱ्याउने गर्नू । औषधी खुवाउँदा अनुपाम तथा पथ्य मुनासिब विचार गरी प्रयोग गर्ने गर्नू । दस्तुर १ टका लिने गर्नू ।

**लोहकर्मी जातको व्यवस्था :-** (लौहकर्मी जातले) शास्त्रोक्त प्रमाणपूर्वक देवदेवताहरूको मूर्ति बनाउने गर्नू । सुमेरु खोली ढुंगा फोर्ने गर्नू । सूतक १० दिन तथा जूठो १२ दिन बार्ने गर्नू । वैपक्षिक कर्म गर्नू । पुरोहित गुभाल गर्ने गर्नू ।

**बरही जातको व्यवस्था :-** (बरही जातले) काठको फर्मायसी काम गर्ने गर्नू । चर्खा, उइँटा आदि काठका मालहरू बनाई बेचेर खानू । सूतक जूठोहरू माथिकै सदर गर्ने गर्नू । पुरोहित ब्राह्मण गर्नू । बुद्धमार्गी भए गुभाल गर्नू ।

**हलवाई जातको व्यवस्था :-** (हलवाइँ जातले) रोटी बनाउनू । गुभालसँग मन्त्र सुन्नू । सूतक १० दिन तथा जूठो १२ दिन बार्ने गर्नू । त्रैपक्षिक कर्म पनि गर्ने गर्नू ।

**भिखु (भिक्षु) बाडा जातको व्यवस्था :-** (भिखु बाँडा जातले) मूला तथा अदुवाको खेती गर्ने गर्नू । पञ्च-पताका दिनू, शिखा मुण्डन गर्ने गर्नू । गुभालसँग मन्त्र सुन्नू । सूतक १० दिन तथा जूठो १२ दिन बार्ने गर्नू । त्रैपक्षिक कर्म पनि गर्नू । पुरोहित गुभाल गर्ने गर्नू ।

**बाँडा जातको व्यवस्था :-** (बाँडा जातले) सुनाचाँदीको गहना बनाउने गर्नू । ढलौट धातुको भाँडा बनाउने गर्नू । धातुमा बुट्टा काट्नू । सुनचाँदीको जलप गर्ने गर्नू । काँसका कचौराहरू बनाउनू । पुरोहित गुभाल गर्ने गर्नू । सूतकादि कार्यहरू माथिकै सदर गर्ने गर्नू ।

**वज्राचार्य जातको व्यवस्था :-** यो गुभाल जात हो । यसले श्रेष्ठ, ज्यापू, हलवाई, वरही, सिकर्मी, लोहकर्मी तथा चित्रकारसम्मका अघिदेखि आफूले मन्त्र दिइआएका बुद्धमार्गी( हरू) लाई मन्त्र दिने गर्नू । सूतक ६ दिन तथा जूठो १० दिन बार्ने गर्नू । पुरोहित गुभाल नै गर्ने गर्नू । ४५ दिने कार्य पनि गर्ने गर्नू ।

**पीठाचार्य जातको व्यवस्था :-** (पीठाचार्य जातले) पीठ-पीठमा देव-देवताको पूजा गर्ने गर्नू । आफूले अघिदेखि गरिआएका तथा अधिकार पाएका महाबलि आदि बधिविधानहरू गर्ने गर्नू । ब्राह्मणबाट मन्त्र सुन्नू । जनै धारण गर्ने गर्नू । विधिका हकमा आफ्ना जातका शिष्ट पुरुषहरूले गर्ने गर्नू । सूतक तथा जूठो १२ दिन बार्ने गर्नू । ४५ दिने कार्य पनि गर्ने गर्नू ।

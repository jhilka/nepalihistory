पनि पठाएको छु ।” _(हेर्नुहोस् :- 'बाबुराम आचार्य र उहाँका कृति', पृ. १०५-१०६)_ । उपर्यक्त पत्रहरूमा _'पृथ्वीको वक्तृत्व'_ वा _'पृथ्वीनारायण शाहको व्याख्यान'_ भनेर यसै उपदेशतर्फ सङ्केत गरिएकोमा कुनै पनि सन्देह छैन ।

यसरी दुई महिनाजति ढीला नै भएपनि यस उपदेशको ऐतिहासिक महत्त्वमाथि प्रकाश पार्दै मेरा पिताजीले यस उपदेशको प्रतिलिपि ज्ञवालीज्यूलाई उपलब्ध गराइदिनुभएको थियो । आफ्नो _'पृथ्वीनारायण शाह'_ शीर्षक उपर्युक्त कृतिमा यस उपदेशको केही मात्रामा प्रयोग भए पनि यसको प्रकाशन भने उहाँले पनि गराउन सक्नुभएको थिएन । उपर्युक्त कृतिको पहिलो संस्करणको _'परिशिष्ट (ख)'_ मा ग्रन्थरचना गर्दा आफूले प्रयोग गरेका अप्रकाशित कृतिहरूको परिचय दिने क्रममा यस उपदेशको सम्बन्धमा उहाँले यस्तो लेख्नुभएको पाइन्छ :-

"पृथ्वीनारायण शाहको व्याख्यान :- नेपाल जितेपछि पृथ्वीनारायण शाहले आफ्ना
भारदारहरूलाई भनेका कुरा(हरू) यस सानो लेखमा सङ्ग्रहित रहेका छन् । (यो) अत्यन्त (नै)
उपयोगी पुस्तक छ । पृथ्वीनारायण शाहको सैनिक शासन, राजकाज तथा आर्थिक नीति (हरू) को
चाखलाग्दो वर्णन (यसमा रहेको) छ । यसको नक्कल पनि खरदार बाबुराम आचार्यबाट नै
मैले पाएको हुँ ।”

यसैगरी गुरु गोरखनाथसम्बन्धी ग्रन्थहरूको खोजी गर्ने क्रममा योगी नरहरिनाथज्यू पनि सर्वप्रथम वि.सं. २००४ मा काठमाडौंमा आइपुग्नुभएको पाइन्छ । नेपालसम्बन्धी अध्ययन तथा अनुसन्धान गर्न चाहने स्वदेशी तथा विदेशी जोसुकै व्यक्ति पनि काठमाडौंमा आइपुगेपछि मेरा पिताजीसँग सम्पर्क गर्नको निमित्त लालायित नहुनु त तिनताक सम्भव नै थिएन। पिताजीसँगको निकट - सम्पर्कमा आइपुगेपछि योगीज्यू पनि नेपाली इतिहास तथा पुरातत्त्वहरूको अध्ययन तथा अनुसन्धानहरूप्रति यसरी आकर्षित हुनुभयो कि उहाँले यही कामलाई नै आफ्नो साधनाक्षेत्रको रूपमा वरण गर्न थाल्नुभयो । यसपछि उहाँ पनि जीवनभर निस्वार्थभावले यसै क्षेत्रमा साधनारत रहँदै आइरहनुभएको थियो । उहाँहरू दुवैको स्वभाव तथा प्रवृत्ति पनि करीब-करीब उस्तै नै थियो । मेरा पिताजीले आफूले जानेका, सुनेका र सङ्ग्रह गरेर राखेका इतिहाससम्बन्धी सबै ज्ञान तथा सामग्रीहरू उहाँलाई पनि निश्छलभावले निरन्तर उपलब्ध गराउँदै आइरहनुभएको थियो । मेरा पिताजीद्वारा यसरी उपलब्ध गराइएका र योगीज्यूले स्वयंले परिश्रम गरेर सङ्ग्रह गर्नुभएका सामग्रीहरूलाई उहाँले 'संस्कृत- सन्देश' तथा _'इतिहास- प्रकाश'_ नामक पत्रिकाका विभिन्न अङ्कहरूमा प्रकाशित गराउनुभएको छ ।

"इतिहास-शिरोमणि बाबुराम आचार्यसँग मेरो सम्पर्क" शीर्षक आफ्नो एउटा संस्मरणमात्क लेखमा योगीज्यूले इमान्दारीपूर्वक लेख्नुभएको छ :- आफूले जानेका, सुनेका, पढेका र सङ्ग्रह गरेर राखेका सबै ज्ञान तथा सामग्रीहरू सबै जिज्ञासुहरूलाई उपलब्ध गराई बाँडी-चुंडी गरी प्रयोग गर्ने आचार्यज्यूको अर्को प्रशंसनीय स्वभाव रहेको पाइन्छ । आफूले जीवनभर लगाई परिश्रम गरेर सङ्ग्रह गरेका अप्रकाशित सामग्रीहरू उहाँले मलाई मात्र होइन, नेपाली इतिहासप्रति अभिरुचि राख्ने जोसुकै ज्ञानपिपासु व्यक्तिहरूलाई पनि समानरूपमा उपलब्ध गराउँदै आइरहनुभएको थियो । यो तथ्य मैले पत्ता लाएको हुँ, यसैले यसको श्रेय मलाई नै

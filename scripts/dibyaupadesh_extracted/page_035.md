<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

शाहको क्रोधरूपी अग्निमा घिऊको आहुति थप्ने काम भने पुरापुर गरिसकेका थिए । यसैले भक्तपुर राज्यमा अधिकार स्थापित हुनेबित्तिकै 'चौदण्डी' तथा 'विजयपुर' का सेन-राज्यहरूमा पनि तुरुन्त नै आफ्नो अधिकार स्थापित गराइहाल्न भनी यिनी हतारिइरहेका थिए । तर काठमाडौँ राज्यको राजधानी काठमाडौँ शहरमा नै पनि आफ्नो अधिकार स्थापित गर्न भनी अघिसरेका अङ्ग्रेज सैनिकहरू मकवानपुरका तराईक्षेत्रहरूमा अझैसम्म बलपूर्वक रहिरहेकाले यिनीहरू त्यहाँबाट नहट्दै 'चौदण्डी' तथा 'विजयपुर' का सेन-राज्यहरूमा आक्रमण गरिहालेमा थप समस्या उत्पन्न हुने आशङ्का गरी यतिञ्जेलसम्म यिनी यत्तिकै हच्किएर बसिरहेका थिए ।

वि.सं. १८२९ को आरम्भसम्ममा अङ्ग्रेज सैनिकहरू मकवानपुरका तराईक्षेत्रहरूबाट हटिसकेकाले चौदण्डी तथा विजयपुरका सेन राज्यहरूमा अधिकार स्थापित गर्नको निमित्त अब उपयुक्त वातावरण बनिसकेको थियो । यता पश्चिमतर्फको एकीकरण अभियान असफल भएकोले राजा श्री ५ पृथ्वीनारायण शाहलाई पूर्वतर्फ दृष्टि दिन अब फुर्सद पनि मिलिरहेको थियो । यसै अनुसार यिनी वि.सं. १८२९ को आरम्भदेखि नै पूर्व अभियानको निमित्त सैन्यसङ्गठन गर्ने काममा व्यस्त रहन थालिसकेका थिए । तर यिनताक यिनका आफ्ना भरपर्दा एवं विश्वासिला मन्त्री 'काजी' वंशराज पाँडे 'पर्वत' राज्यको राजधानी 'बेनी' बजारमा विपक्षीहरूको कैदमा रहेर आफ्नो बन्दीजीवन बिताइरहेका थिए । यसैले राजा श्री ५ पृथ्वीनारायण शाहले यिनको ठाउँमा आफ्नै काहिँला भाइ दलजित शाहलाई 'काजी' को दर्जा दिई मन्त्रीको समकक्ष पदमा नियुक्त गरिदिए । यस्तै 'बख्शी' केहरसिंह बस्नेतले पनि त्यहीँ नै वीरगति प्राप्त गरेकाले यिनको ठाउँमा पनि यिनैका भाइ अभिमानसिंह बस्नेतलाई 'बख्शी' कै पदमा नियुक्त गरियो र पूर्वतर्फको विजय अभियानको मुख्य जिम्मेवारी पनि यिनलाई नै सुम्पियो । यिनका सहायकका रूपमा 'सरदार' पारथ भण्डारी, कीर्तिमान खवास तथा बलि बानियाँहरू नियुक्त गरिए । यी सबैले मकवानपुरको बाटो भई तराईक्षेत्रबाटै चौदण्डी राज्यतर्फ अघि बढ्नुपर्ने भयो । 'सरदार' रामकृष्ण कुँवर तथा 'सरदार' अमरसिंह थापा (बडा) हरू भने राजधानी काठमाडौंबाट पहाडै पहाड पूर्वतर्फ अगाडि बढ्दै जानको निमित्त खटाइए ।

'चौदण्डी' राज्यको हिउँदे राजधानी 'अम्बरपुर' भाँवर अर्थात् भित्रीमदेशमा रहेको थियो । पहाड तथा भावरको सिमानाको दक्षिणी पाखामा उदयपुर गढीको आसपासमा यिनताक पनि मगर जातिका आबादीहरू यत्रतत्र फैलिएर रहेका थिए । यस गढीको सुरक्षा गर्ने जिम्मेवारी पनि सेन राजाहरूबाट यिनीहरूले नै प्राप्त गर्दै आइरहेका थिए । यिनताकसम्ममा माझ किराँतमा 'खम्बू' वा राईका आबादीहरूमा नेपाली भाषाभाषी ब्राम्हण तथा क्षत्रियका आबादीहरू पनि निकै नै फैलिइसकेका थिए । तर त्यहाँ यिनीहरूले आफूलाई उपेक्षित तथा अपहेलित पनि अनुभव गरिरहेका थिए । यसैले श्री ५ पृथ्वीनारायण शाहलाई यस क्षेत्रमा यथाशीघ्र आक्रमणको निमित्त यिनीहरूले आमन्त्रण गर्नु स्वाभाविकै हुन आइरहेको थियो । यिनका यसै किसिमका मनोभावहरूलाई विचार गरी यिनीहरूलाई आफ्ना सक्रिय समर्थकहरूका रूपमा परिणत गराउन राजा श्री ५ पृथ्वीनारायण शाहले 'बाङ्ग्या बस्न्यात्' आदि आफ्ना केही विश्वस्त व्यक्तिहरूलाई गुप्तरूपले पहिलेदेखि नै

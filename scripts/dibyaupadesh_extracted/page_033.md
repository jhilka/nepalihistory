<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

यिनैताक नेपाली सैनिकहरूको अर्को एउटा दल तनहुँ राज्यको बाटो भई 'रिसिङ', 'घिरिङ्' र 'ढोर' राज्यहरू हुँदै स्याङ्जामा पुगिरहेको थियो । यी सबै ससाना राज्यहरूले नेपाल अधिराज्यको आश्रयलाई स्वीकार गरिसकेका थिए । साम, दान, भेद तथा दण्ड जुन नीतिले हुन्छ 'भीरकोट' राज्यका राजालाई पनि आफ्नो आश्रयमा ल्याउने प्रयासमा यतिवेला नेपाली सेनापतिहरू निरन्तर लागि नै रहेका थिए । तर यिनले पनि नेपाल अधिराज्यको आश्रयमा आउन चाहेनन् । वास्तवमा यतिञ्जेलसम्ममा यिनी 'पर्वत' राज्यका राजा कीर्तिबम मल्लसँग गएर मिलिसकेका थिए । यसैले नेपाली सैनिकहरूसँग मुकाबिला गर्नको निमित्त यिनी पनि कस्सिए । फलतः नेपाली सेनापतिहरू यहाँ पनि लडाइँ गर्नको निमित्त विवश भए । केही दिनको लडाइँपछि 'भीरकोट' राज्य नेपाल अधिराज्यको अधिकारमा आयो र 'गरहुँ' तथा 'पैयुँ' राज्यका राजाहरू पनि नेपाल अधिराज्यको आश्रयलाई स्वीकार गर्न विवश भए ।

यसै बीचमा तनहुँ राज्यका राजा हरकुमारदत्त सेन पनि एकाएक विद्रोही बनी अप्रत्याशितरूपमा कीर्तिबम मल्लको पक्षमा मिल्न पुग्दा त्यहाँको युद्धमोर्चा तथा राजधानी काठमाडौँको बीचमा आवतजावत गर्ने सम्पूर्ण बाटाघाटाहरू एकाएक पूर्णतः बन्द भए र त्यहाँबाट गोरखा वा राजधानी काठमाडौंतर्फ कोही पनि आउन तथा यहाँबाट जान पनि सकेनन् । सञ्चार सम्पर्क पनि पूर्णतः विच्छिन्न हुन आयो । यसको कारण वर्षादको मौसम तथा नदीनालाहरूको दुस्तरता होला भन्ने सम्झियो । तनहुँ राज्यले नेपाल सरकारको विरुद्धमा विद्रोह गरेको छनकसम्म पनि गोरखा वा काठमाडौंतर्फ आइरहेको थिएन । सतहुँ राज्यमा पुगेका नेपाली सैनिकहरूले यस वर्षको पूरा बर्साद यसै विषम परिस्थितिमा चारैतिरबाट शत्रुसैनिकहरूद्वारा घेरिएर नै बिताए । यसै बीचमा 'लमजुङ्' राज्य पनि नेपाल अधिराज्यदेखि पूरै विद्रोही बनिसकेको थियो । बर्साद सकिएर हिउँद लाग्नेवित्तिकै शत्रुपक्षका सैनिकहरू 'सतहुँ' राज्यमा धमाधम जम्मा हुन थाले । यतिवेलै कास्की तथा लमजुङ् राज्यका सैनिकहरू पनि विद्रोही सैनिकहरूसँग सम्मिलित हुन भनी त्यहीँ नै पुगिहाले ।

अब शत्रुपक्षको बल सुदृढ भैसक्नुभन्दा पहिले नै विपक्षीहरूको संयुक्त सैन्यदलमाथि आक्रमण गरिहाल्नुभन्दा बाहेक अर्को विकल्प नेपाली सैनिकहरूको निमित्त बाँकी रहेको थिएन । यसको निमित्त 'भीरकोट' राज्यमा पुगेर त्यहीँ नै रोकिएर रहेका नेपाली सैनिकहरू पनि झटपट त्यहीँ नै बोलाइए। वि.सं. १८२८ पौष ५ गतेका दिन बिहान सबेरैदेखि दुई पक्षका बीचमा भीषण लडाइँ शुरु भएको थियो, दिनभर पनि निरन्तर चल्दै रहयो । आधारातसम्म पनि लडाइँ चल्दै रहँदा सेनापति 'बख्शी' केहरसिंह बस्नेतका साथ ५०० जति नेपाली सैनिकहरू खेत रहे । काजी वंशराज पाँडे विपक्षीहरूसँगको मुठभेडमा
सख्तरूपमा घाइते भएका थिए, पक्रिए । चाहेका भए यिनले आत्मसमर्पण गरेर शत्रुहरूबाट छुटकारा पनि पाउन सक्तथे, तर यिनले यसरी अपमानपूर्वक थुनाबाट छुट्न चाहेनन् । आफ्ना घायल भएका सैनिकहरूलाई लिई बाँकी बचेका नेपाली सैनिकहरू येनकेन 'ढोर' राज्यमा उत्रिए । तर दुर्भाग्य ! यतिन्जेलसम्ममा त्यहाँका राजा पनि शत्रुपक्षसँग मिलिसकेका थिए ।

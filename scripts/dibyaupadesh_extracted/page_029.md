<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

लिएमा लमजुङ राज्यले आफूमाथि अनावश्यकरूपमा दगा गर्नेछ भन्ने भयले गर्दा नै यिनले आफ्ना यी विजित भूभागहरू भक्तपुर राज्यका राजा रणजित मल्ललाई दिलाइदिएका थिए । यी भूभागहरू भक्तपुर राज्यका राजालाई दिए पनि यी भूभागहरूमा गोरखालीका सैनिक गतिविधिहरू भने निरन्तर चली नै रहेका थिए । यसबाट 'सिन्धुपाल्चोक' का साथसाथै 'काभ्रेपलाञ्चोक' तथा 'दोलखा' हुदै दूधकोशी नदीसम्म आफ्ना प्रभावक्षेत्रहरू विस्तार गर्न नवयुवक राजा श्री ५ पृथ्वीनारायण शाहको निमित्त खास कठिनाइ भएन (वि.सं. १८११) । नुवाकोट प्रदेश त पहिले नै आफ्नो अधिकारक्षेत्रमा आइसकेको थियो । सिन्धुपाल्चोक पनि आफ्नो अधिकारक्षेत्रमा आइपुगेकोले काठमाडौँ उपत्यकाबाट तिब्बततर्फ जाने 'केरुङ्' तथा 'कुती' दुवैतर्फका प्रमुख बाटाघाटाहरू अब गोरखाली सैनिकहरूकै नियन्त्रणमा पर्न आए । यसबाट काठमाडौं उपत्यकाका नेवार व्यापारीहरूको तिब्बतसँगकों परम्परागत व्यापार करीब-करीब ठप्प नै हुन आयो ।

वि.सं. १८२४ को आरम्भसम्ममा काठमाडौँ उपत्यकाभित्र रहेका तीनवटै मल्ल राज्यका अधिकारक्षेत्रमा रहँदैआएका यस उपत्यकाभन्दा बाहिरका प्रायः सम्पूर्ण भूभागहरू गोरखाली सैनिकहरूका नियन्त्रणमा आइसकेका थिए । यसबाट उपत्यकाभित्र रहेका तीनवटै मल्ल राज्यका राजधानीहरूमा राजा श्री ५ पृथ्वीनारायण शाहका सैनिक दबाबहरू दिनप्रतिदिन बढ्दै आइरहेका थिए । कीर्तिपुर शहरमा पटक-पटक आक्रमण हुँदै रहे पनि दुर्जेय किल्लाको रूपमा रहेको यस शहरमाथि भने कत्ति प्रयास गर्दा पनि गोरखाली सैनिकहरूको अधिकार स्थापित हुन सकिरहेको थिएन । कीर्तिपुरमा भएको असफल सैनिक अभियानमा नै गोरखाली सेनाका होनहार सेनापति काजी कालु पाँडेले आफ्नो अमूल्य जीवनलाई बलिदान दिनुपरेको थियो ।

यसै बीचमा वर्तमान काठमाडौं उपत्यकाको दक्षिणपूर्वमा रहेको मकवानपुर राज्यमा पनि गोरखाली सैनिकहरूको अधिकार स्थापित हुन आयो (वि.सं. १८१९ भाद्र ९ गते) । यसको साँढे तीन वर्षजति पछि काठमाडौं राज्यको कीर्तिपुर शहरमा पनि आफ्नो अधिकार स्थापित गर्न गोरखालीहरू सफल रहे (वि.सं. १८२२ चैत्र ३ गते) । यतिञ्जेलसम्ममा काठमाडौँ उपत्यकाभन्दा पूर्वतर्फ रहेका 'साँगा', 'नाला', 'बनेपा', 'टिस्टुङ्', 'पालुङ्' तथा ‘फर्पिङ्' सम्मका सम्पूर्ण पहाडी भूभागहरू गोरखाली सैनिकका नियन्त्रणमा आइसकेका थिए । यसैले अब काठमाडौं उपत्यकाभित्र रहेका तीनवटै मल्ल राज्यका राजधानीहरूमा पनि गोरखालीहरूका कठोर नाकाबन्दीहरू शुरु भैसकेका थिए । गोरखाली सैनिकहरूका अगाडि मल्ल राज्यका सैनिकहरू निस्तेज तथा निरीह पनि भएर देखापरिरहेका थिए ।

### (छ) अङ्ग्रेजहरूको नेपालमाथि आक्रमण एवं हार :-

यसै बीचमा राजा जयप्रकाश मल्लको बहकाउमा आएर इस्टइण्डिया कम्पनीका अङ्ग्रेज पदाधिकारीहरूले 'कप्तान किनलाक' को नेतृत्वमा सिन्धुली गढीको बाटो भई गोरखाली सैनिकहरूका विरुद्धमा अप्रत्याशितरूपमा जोडदार आक्रमण गरिदिएका थिए (आश्विन, वि.सं. १८२४) । यसभन्दा केही वर्ष पहिले नै विधर्मी आकान्ता कासीम-अलि खाँका सैनिकहरूको जोडदार आक्रमणलाई पनि गोरखाली सैनिकहरूले एक पटक

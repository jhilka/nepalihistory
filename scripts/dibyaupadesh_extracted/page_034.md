<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

पश्चिमतर्फका विजय अभियानहरूलाई सशक्तरूपमा सञ्चालन गर्न भनी श्री ५
पृथ्वीनारायण शाह यिनताक सम्भवतः नुवाकोटमा गएर बसिरहेका थिए । आफ्ना सैनिकहरूको अकल्पित हार भएको समाचार पाएर उनी स्तब्ध भए । विद्रोही 'ढोर' राज्यमा फँसेका आफ्ना सैनिकलाई त्यहाँबाट चाँडोभन्दा चाँडो उकास्नु यति वेला यिनको निमित्त अत्यावश्यक भैरहेको थियो । यसैले नयाँ सेनापतिका साथ थप सैनिकहरू 'तनहुँ' राज्यकै बाटो गरी 'ढोर' राज्यतर्फ खटाइए पनि । यसै बीचमा विद्रोही चौबीस राजाहरूले आपसमा मिलेर ढोर राज्यमा फँसेका नेपाली सैनिकहरूलाई कडाइका साथ घेराबन्दी गरिसकेका थिए । यो समाचार पाएर 'भीरकोट', 'गरहुँ', 'पैयुँ' र 'रिसिङ्' राज्यहरूमा त्यहाँको सुरक्षाको निमित्त भनी राखिएका नेपाली सुवेदारहरू पनि आत्मरक्षा गर्नको निमित्त विवश भए । फलतः आ-आफ्ना साथमा भएका सैनिकहरू लिई बलैसँग 'तनहुँ' राज्यकै बाटो गरी भागाभाग गरी फर्किएर गोरखामा उत्रिई उनीहरूले आ-आफ्ना दुःख र दर्दका कथाहरू आफ्ना राजा श्री ५ पृथ्वीनारायण शाहलाई सुनाए (माघ, वि.सं. १८२८) । उता, 'ढोर' राज्यमा रहेका नेपाली सैनिकहरू पनि १३ दिनसम्म विना - रसदपानी शत्रुहरूद्वारा घेरिएर भोकभोकै रहिरहका थिए । अब शत्रुहरूसमक्ष आत्मसमर्पण गर्नुभन्दा बाहेक आत्मरक्षाको निमित्त अर्को विकल्प यिनीहरूको निमित्त बाँकी रहेको थिएन । फलतः त्यहाँ रहेका सबै नेपाली सुबेदारहरू पक्रिए । बचेका सैनिकहरू भने आ-आफ्ना भएका हातहतियारहरू सबै शत्रुपक्षलाई बुझाई खालिहात स्वदेशतर्फ फर्किएर आउन विवश भए (माघ, वि.सं. १८२८) ।

यति भएर पनि श्री ५ पृथ्वीनारायण शाह अझै पनि हताश भैसकेका थिएनन् ।
'कास्की' राज्यका राजा सिद्धिनारायण शाहलाई लमजुङे राजा वीरमंदन शाहको विरुद्धमा उचाली उक्त दुई राज्यका बीचमा फूट गराएर लमजुङ् राज्यमा कास्केलीहरूको आक्रमण गराउने प्रयासमा यिनी अझै पनि लागि नै रहेका थिए । तर तत्काल भने सफल हुन सकिरहेका थिएनन् । यसबाट चौबीसे राज्यका राजाहरूका बीचमा आपसी फूट पैदा नभएसम्म पश्चिमतर्फको एकीकरण अभियान सफल हुन नसक्ने निश्चय गरी अब यिनी पूर्वका चौदण्डी तथा विजयपुर राज्यहरूतर्फ दृष्टि दिनको निमित्त दत्तचित्त रहन थाले ।

### (ट) पूर्वका सेन राज्यहरू तर्फको अभियान :-

चौदण्डी राज्य मकवानपुर राज्यसँग जोडिएर रहेकोले मकवानपुर राज्यको पतन हुनेबित्तिकै चौदण्डी राज्यका राजा तथा प्रजा सबैले अब चाँडै नै आफ्नो राज्यमा पनि गोरखाली सैनिकहरूको जोडदार आक्रमण हुन्छ भन्नेसम्म त सहजै अनुमान लगाइसकेका थिए । यही अनुभव गरेर नै सिन्धुली गढीमा कप्तान किन्- लाक्को नेतृत्वमा अङ्ग्रेज सैनिकहरूको आक्रमण हुँदा त्यहाँका राजा 'कर्ण सेन' तथा चौतारा 'अजित राय' ले पनि गोरखाली सैनिकहरूका विरुद्धमा अङ्ग्रेज सैनिकहरूलाई सक्दा भौतिक सहयोगहरू उपलब्ध गराइदिएका थिए । यतिञ्जेलसम्ममा यसरी उपलब्ध गराइएका उक्त सहयोगहरू त सबै नै व्यर्थ भैसकेका थिए, तर यस किसिमका सहयोगहरूले राजा श्री ५ पृथ्वीनारायण

<div class="text-base italic text-right">टिप्पणी तथा व्याख्या</div>

गोरखा राज्यको निमित्त - _"बार्‍हा-हजार धोबी तथा बार्‍हा-हजार तेलीहरूको देश"_ भन्ने भनाई पनि प्रसिद्ध रहेको थियो ।

**६२. -** '_तीन-थूम'_ भनेर यहाँ गोरखा राज्यका 'लिग्लिंग', 'सल्ल्यान' तथा 'धादिङ' मा रहेका तीनवटा प्रमुख थूमहरूतर्फ सङ्केत गरिएको पाइन्छ । यी तीन प्रमुख थूमहरूमा रहेका त्यहाँका तीनवटा पसिद्ध गढीहरूले नै गोरखा राज्यलाई परम्परादेखि नै सुरक्षा प्रदान गर्दै आइरहेका थिए । उपर्युक्त तीनवटा थूमहरूमा रहेका पुराना गढीहरूलाई बलियो बनाएर राख्न सकिएकोले नै नेपाल अधिराज्यको एकीकरण कार्यको शुभारम्भ गर्न सम्भव भएको हो भन्ने यहाँ राजा पृथ्वीनारायण शाहको मनसाय रहेको पाइन्छ ।

**६३. -** " टक्सारलाई चोखो चलाउने" अर्थात् चाँदीका चोखा सिक्काहरूलाई मात्र प्रचलनमा ल्याउने, पुराना खोटा सिक्काहरूको प्रचलनलाई सँधैको निमित्त सर्वथा बन्द गराउने भन्ने राजा पृथ्वीनारायण शाहको आर्थिक नीति रहेको थियो । यसै नीतिअनुसार काठमाडौं उपत्यकामाथि आफ्नो नियन्त्रण स्थापित नहुँदै यिनले आफ्नो नामबाट चोखा चाँदीका सिक्काहरूलाई प्रसारित पनि गराइसकेका थिए । तीनवटै मल्ल राज्यहरूमाथि आफ्नो नियन्त्रण स्थापित भैसकेपछि यिनले यस क्षेत्रमा प्रचलनमा रहेका यस्ता कम गुणस्तरका पुराना सिक्काहरूलाई चलन चल्तीबाट हटाई यस्ता सिक्काहरूका बदलामा यस्ता सिक्काहरूमा रहेका चाँदीका गुण, स्तर तथा परिमाणअनुसार आफ्नो नामबाट प्रसारित भएका चोखा चाँदीका सिक्काहरू सटहि पनि गराइसकेका थिए ।

तिब्बतमा पुगेका - तिब्बती लिपिमा ढालिएका - कमसल खालका नेपाली सिक्काहरूलाई पनि यसरी नै शुद्ध चाँदीका सिक्काहरूमा परिणत गराउनु आवश्यक छ, यसबाट नै व्यापारमा विश्वासको वातावरण सृजना गराउन सकिन्छ भन्ने राजा पृथ्वीनारायण शाहको सोचाइ रहेको पाइएको छ । तर आफूहरूलाई प्रत्यक्ष नोक्सान हुने गरी तिब्बतमा आइपुगेका यस्ता कम गुणस्तरका नेपाली सिक्काहरूलाई कम मूल्यमा सटही गराउन तिब्बती पदाधिकारीहरू किन पो चाहन्थे ? कम गुणस्तरका सिक्काहरूलाई पनि नयाँ शुद्ध चाँदीका सिक्काहरूकै बराबरीमा स्वीकार गरिनुपर्दछ भन्ने उनीहरूको आग्रह रहेको थियो । नेपाल-सरकार भने उनीहरूको यस आग्रहमा सहमत हुन सकिरहेको थिएन । यसले गर्दा दुई पक्षका बीचमा विवाद पेदा भई यही विवाद बढ्दै आएर तिब्बतसँगको परम्परागत व्यापार करीब-करीब अवरुद्ध भैरहेको थियो ।

**६४. -** यिनताक नेपालमा रहेका ठकुरी तथा मगरहरू अत्यन्त नै सीधा-सादा, इमान्दार तथा कर्तव्यपरायण जातिका रूपमा परिचित रहेका थिए । यिनीहरू लोभ-लालचहरूमा कुनै हालतमा पनि फस्दैनन् र यिनीहरूबाट अन्याय पनि हुन सक्दैन भन्ने जनधारणा रहिआएको थियो । हुन पनि यिनताकसम्म ठकुरी तथा मगरहरू अहिलेका जस्ता लोभी तथा लालची पनि थिएनन् ।

आफ्नो अधिराज्यमा रहेका सबै अड्डा तथा अदालतहरू स्वच्छ रहून, देशका सबै नागरिकहरूले न्याय तथा इन्साफ पनि पाऊन् र अड्डा तथा अदालतहरूभित्र घूसको लेनदेन कुनै हालतमा पनि चल्न नपाओस् भन्ने सदाशय राख्दै राजा पृथ्वीनारायण शाहले नेपालमा रहेका प्रायः सबैजसा अड्डाहरू ठकुरी तथा मगरहरूकै जिम्मामा छोडिदिने परम्परा बसाउन खोजेको देखिन्छ । अदालतमा ठकुरीहरूलाई 'डिट्ठा' तथा मगरहरूलाई 'बिचारी' बनाउनू भनी निर्देशन दिनुको आशय पनि यही नै हो ।

<div class="text-base italic text-right">दिव्योउपदेशको मूल पाठ</div>

#### उपदेशको मूल पाठ

```
जयप्रकास मल्लका <abbr title="मतलब; स्वार्थ">मतलप्</abbr>लाई <abbr title="दक्षिण; दक्षिणतर्फ रहेको देश अर्थात् भारत">दषिन</abbr>बाट <abbr title="खरानी घसेर सधै नै निर्वस्त्र रहने हतियारधारी एक थरी सन्न्यासी जाति">नागा</abbr> झिकाया र नेपालभित्र पस्न नदि <abbr title="सात गाउँ; खड्पु, पनौती, चौकोट आदि बनेपाका आसपासमा रहेका सात गाउँहरू">सातगाउ</abbr> भित्रैमा <abbr title="भिजाएँ; पानी रगत आदि तरल पदार्थहरूले सिक्त पारें अर्थात् मारें">भिजाञाँ</abbr>.

<abbr title="कासीम अलि खाँ; बङ्गालका नवाफ मीर कासिम । हेर्नुहोस् - तल परिशिष्टमा (६७) मा">कास्मेरिषान्</abbr> नवाफ् मकवानपुरमा चढ्यो र <abbr title="छ-बीस; छ-बीसा अर्थात् १२० वटा">छअविस्</abbr> <abbr title="खुंडा; हेर्नुहोस् - माथि पृ. ४० को टिप्पणी">षोडा</abbr>ले <abbr title="काटी; टुक्रा-टुक्रा पारी अर्थात् छिन्नभिन्न पारी">काटि</abbr> <abbr title="धपाई">घर्काई</abbr> सिवाना कटाई आञाँ. तिन् चार पल्टन् लिएर <abbr title="सिन्धुली गढी; जनकपुरबाट पश्चिमोत्तरमा रहेको एउटा प्रसिद्ध गढी">सिडुलि गढिमा</abbr> <abbr title="हार्डिङ साहेब; मेजर किन्लाकका साथमा नेपालमा आक्रमण गर्न भनी आएका एक जना निजामति अफिसर">हांडीसाहेव</abbr> चढ्यो र वाहीं पनि काटि <abbr title="पत्थरकला; चकमक तथा पत्थरबाट आगो पारी लुंडोमा सल्काएर त्यसै लुडोको सहयोगले चलाइने एक किसिमको बन्दूक">पथर्कला</abbr> <abbr title="च्याटी; खोसी">च्याति</abbr> ल्याञा र <abbr title="लखनउ; उत्तरी भारतको एउटा प्रसिद्ध शहर">लषनै</abbr>बाट तिन <abbr title="मुसलमान; इस्लाम धर्मका अनुयायी">मुसल्मा</abbr> मेरो चाकरिलाई नुवाकोटमा पिछा परि आयाका थिया. ...
```

#### नेपाली भाषाको प्रचलित रूप अनुसार

---

(राजा) जयप्रकाश मल्ल(ले उन)को आफ्नो मतलबको निमित्त दक्षिण(तिर)बाट 'नागा'(सैनिकहरूलाई) झिकाए(का थिए) । मैले ती (सबै) नागा सैनिकहरूलाई नेपालभित्र पस्न नै नदिई सात-गाउँभित्र नै (रगतले) भिजाइदिएको थिएँ ।

(यसै गरी) 'कासिम-अलि खान'(नाम भएको एक जना) नवाफ (पनि) मकवानपुर(को गढी)मा चढ्यो र एकसय-बीस जना खुँडाधारी सैनिकहरूलाई (पठाएर) (त्यसलाई) काटी (त्यसका सैनिकहरूलाई त्यहाँबाट) घर्काई (आफ्नो देशको) सिमाना(भन्दा पारिपट्टि) कटाएर आएको थिएँ । (यस घटनाको केही वर्षपछि) तीन-चार पल्टन(हरू) लिई सिन्धुली-गढीमा 'हार्डिङ'(नाम भएको अर्को एक जना अङ्ग्रेज) साहेब पनि चढ्यो र त्यहाँ पनि (उसका सैनिकहरूलाई) काटी (उसका) पत्थरकला(हरू)लाई (त्यहाँबाट) खोसेर ल्याएको थिएँ । (त्यति नै वेला) लखनऊबाट तीन (जना) मुसलमान (कालिगडहरू) मेरो चाकडीको निमित्त नुवाकोटमा पिछा पर्न आएका थिए ।

---

| क्र.सं. | रूप          | मान/सुधार                                                                                                                |
| :-----: | :----------- | :----------------------------------------------------------------------------------------------------------------------- |
|    १    | मतलप्        | मतलब; स्वार्थ                                                                                                            |
|    २    | दषिन         | दक्षिण; दक्षिणतर्फ रहेको देश अर्थात् भारत                                                                                |
|    ३    | नागा         | खरानी घसेर सधै नै निर्वस्त्र रहने हतियारधारी एक थरी सन्न्यासी जाति                                                       |
|    ४    | सातगाउ       | सात गाउँ; खड्पु, पनौती, चौकोट आदि बनेपाका आसपासमा रहेका सात गाउँहरू                                                      |
|    ५    | भिजाञाँ      | भिजाएँ; पानी रगत आदि तरल पदार्थहरूले सिक्त पारें अर्थात् मारें                                                           |
|    ६    | कास्मेरिषान् | कासीम अलि खाँ; बङ्गालका नवाफ मीर कासिम । हेर्नुहोस् - तल परिशिष्टमा (६७) मा                                              |
|    ७    | छअविस्       | छ-बीस; छ-बीसा अर्थात् १२० वटा                                                                                            |
|    ८    | षोडा         | खुंडा; हेर्नुहोस् - माथि पृ. ४० को टिप्पणी                                                                               |
|    ९    | काटि         | काटी; टुक्रा-टुक्रा पारी अर्थात् छिन्नभिन्न पारी                                                                         |
|   १०    | घर्काई       | धपाई                                                                                                                     |
|   ११    | सिडुलि गढिमा | सिन्धुली गढी; जनकपुरबाट पश्चिमोत्तरमा रहेको एउटा प्रसिद्ध गढी                                                            |
|   १२    | हांडीसाहेव   | हार्डिङ साहेब; मेजर किन्लाकका साथमा नेपालमा आक्रमण गर्न भनी आएका एक जना निजामति अफिसर । हेर्नुहोस् - परिशिष्टमा (६८) पनि |
|   १३    | पथर्कला      | पत्थरकला; चकमक तथा पत्थरबाट आगो पारी लुंडोमा सल्काएर त्यसै लुडोको सहयोगले चलाइने एक किसिमको बन्दूक                       |
|   १४    | च्याति       | च्याती; खोसी                                                                                                             |
|   १५    | लषनै         | लखनऊ; उत्तरी भारतको एउटा प्रसिद्ध शहर                                                                                    |
|   १६    | मुसल्मा      | मुसलमान; इस्लाम धर्मका अनुयायी                                                                                           |

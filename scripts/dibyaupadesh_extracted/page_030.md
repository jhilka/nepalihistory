<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

सफलतापूर्वक सामना गरिसकेका थिए । अत्याधुनिक हातहतियारहरूले सुसज्जित भएका अङ्ग्रेज सैनिकहरूका अगाडि खुँडा, खुकुरी, धनु-काण तथा साधारण बन्दूकहरू मात्र लिएर मुकाबिलाको निमित्त अघि सर्नु गोरखाली सैनिकहरूको निमित्त सामान्य कुरा रहेको थिएन । तैपनि यतिवेला यिनीहरूमा अदम्य उत्साह, उत्कृष्ट आत्मबल तथा अपूर्व देशभक्ति रहेको थियो । यही अदम्य उत्साह, आत्मबल तथा देशप्रेमले गर्दा नै विपरीत परिस्थितिमा पनि थोरै सङ्ख्यामा रहेका गोरखाली सैनिकहरूले विशाल भारतीय तथा अङ्ग्रेज सैनिकहरूलाई सजिलैसँग हराइदिएकाले आफ्ना जेजति भएका हातहतियार लाई अलपत्र नै छोडेर त्यहाँबाट भागाभाग गर्न उनीहरू विवश भएका थिए । कासीम-अलि खाँ तथा कप्तान किनलाक्का सैनिकहरूबाट खोसिएका हातहतियारहरूबाट गोरखाली सैनिकहरूको सामरिकशक्ति अब यस क्षेत्रमा निकै नै बढिचढिसकेको थियो । यिनीहरू अब यस क्षेत्रमा एउटा अजेय शक्तिका रूपमा उपस्थित भैसकेका थिए ।

### (ज) राजधानी कान्तिपुरमा अधिकार :-

आफ्नो विरुद्धमा अङ्ग्रेज सैनिकहरूलाई आमन्त्रण गरेको सत्य तथ्य कुरा थाहा पाएपछि राजा श्री ५ पृथ्वीनारायण शाह अब राजा जयप्रकाश मल्लदेखि अत्यन्त नै क्रुद्ध बन्न आइपुगेका थिए । यसैले अब यिनले काठमाडौं राज्यको राजधानी काठमाडौं शहरमा नै पनि आफ्नो अधिकार चाँडै नै स्थापित गराइहाल्नको निमित्त कम्मर नै कसे । उपत्यकाभित्र रहेका तीनवटै प्रमुख शहरहरूभन्दा बाहिर रहेका प्रायः सम्पूर्ण ग्रामीण क्षेत्रहरू यतिञ्जेलसम्ममा गोरखाली सैनिकहरूका नियन्त्रणमा आइसकेका थिए र काठमाडौँ शहरमा नै पनि यिनीहरूको चारैतिरबाट कठोर सैनिक नाकाबन्दी परिरहेको थियो । यसै स्थितिमा यस वर्षको वर्षाद सकिएर 'इन्द्रजात्रा' को उल्लासमय चाड नजिकै उपस्थित हुन आइपुगेको थियो । काठमाडौं शहर यिनताक चारैतिरबाट गिर्दापर्खालहरूले घेरिएर रहेकोले शहरभित्र प्रवेश गर्ने चारैतिरका 'गोपुर' हरूलाई बन्द गरेर काठमाडौं शहरमा रहेका राजा, भारदार तथा जनताले पनि निश्चिन्त भएर इन्द्रजात्राको पर्वलाई उल्लासमय वातावरणमा मनाइरहेका थिए । शहरमा आमोदप्रमोद तथा भोजभतेरहरू चलिरहेका थिए ।

मध्यरात ढल्किइसकेपछि गोरखाली सैनिकहरूले पूर्व, पश्चिम तथा उत्तर तीनैतिरबाट शहरका दुर्लङ्घ्य गोपुरहरूमाथि जोडदार आक्रमणहरू गरिदिएका थिए । शहरको दक्षिणतर्फ रहेको 'गोपुर' भने राजा जयप्रकाश मल्ल तथा उनका सहयोगीहरूलाई पनि राज्यबाट पलायित भएर जानको निमित्त सजिलो होस् भनी त्यत्तिकै खुला नै छोडिएको थियो । शहरका गिर्दापर्खालहरूलाई पार गरेर प्रायः विनाप्रतिरोध नै जुन समयमा गोरखाली सैनिकहरू हनुमानढोका राजभवनको पटाङ्गिनीमा दाखिल हुन आइपुगेका थिए, त्यस समयमा राजा जयप्रकाश मल्ल कुमारीजात्राको क्रममा कुमारीको रथको पछि-पछि शहरको दक्षिणी भेगमा पुगिरहेका थिए । गोरखालीहरूको आक्रमण भएको समाचार पाएर उनी त्यहीँबाटै तत्कालै पलायित भए । वागमती नदीलाई पार गरेर ललितपुर राज्यमा पुगी त्यहाँका त्यतिवेलाका राजा 'तेजः प्रकाश मल्ल' को शरणमा पुगेर आश्रय लिन यिनी विवश भए ।

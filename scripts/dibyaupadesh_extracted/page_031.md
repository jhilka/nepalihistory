<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

कुमारीजात्राकै क्रममा कुमारीघरको अगाडिपट्टि रहेको डवलीमा काठमाडौँ राज्यको राजसिंहासन प्रायः खुला - दश-बीस जना सैनिकहरूको जिम्मामा - लगभग अलपत्र नै छोडिएको थियो । राजा श्री ५ पृथ्वीनारायण शाहले यस राजसिंहासनलाई रातैमा 'जीवित- कुमारी' को वरदप्रसादको रूपमा ग्रहण गरे । यस राजसिंहासनको शोभालाई यिनले तत्कालै त्यहीँ नै बढाइदिए । यिनको सन्मानमा बन्दूकहरूद्वारा खुशियालीका बडाइँहरू त्यतिखेर नै दागिए । यसबाट यिनी गोरखा राज्यका राजाबाट स्वाभाविकरूपमा नेपाल राज्यका राजाका रूपमा स्थापित हुन आए (वि.सं. १८२५ आश्विन १३ गते) ।

आफ्नो राज्यबाट पदच्युत भएका राजा जयप्रकाश मल्लले ललितपुर राज्यमा पुगेर त्यहाँ पनि लामो समयसम्म टिकिरहन पाउनु सम्भव भएन । यस राज्यमा पनि गोरखाली सैनिकहरूको दबाब दिनपरदिन बढ्दै आइरहेको थियो । यसैले केही दिनपछि यस राज्यका नवस्थापित राजा तेजःप्रकाश मल्लका साथ यिनी पनि त्यहाँबाट भक्तपुर राज्यको राजधानीतर्फ पलायित हुन विवश भए । यसबाट ललितपुर राज्य पनि सहजरूपमा नै गोरखाली सैनिकहरूको अधिकारमा आयो (आश्विन २४ गते) । अब भक्तपुर राज्यको राजधानी नै पनि राजा श्री ५ पृथ्वीनारायण शाहको अग्रिम लक्ष्यमा रहेको थियो । तर यस राज्यमा तत्कालै हस्तक्षेप गरिहाल्न भने यिनले उचित सम्झेनन् ।

यिनताकसम्ममा उता, पश्चिमतर्फ गोरखालीहरूका विरुद्धमा 'कास्की', 'लमजुङ्', 'तनहुँ, तथा 'पर्वत' आदि चौबीसे राज्यका शक्तिशाली राजाहरूको एक किसिमले एउटा सैनिकसङ्गठन नै बनिसकेको थियो । यसैले भक्तपुर राज्यमा आफ्नो अधिकार स्थापित गर्न अग्रसर भएमा आफ्नो नवगठित नेपाल राज्यको गोरखाक्षेत्रमा उनीहरूले संयुक्तरूपमा जोडदार आक्रमण गरिदिने खतरा उपस्थित हुन आइपुगेको थियो । यसैले साम, दान, भेद तथा दण्ड जुन नीतिद्वारा हुन्छ उपर्युक्त सबै चौबीसे राज्यका राजाहरूलाई थामथुम पारी उनीहरूलाई चित्त बुझाएपछि मात्र भक्तपुर राज्यतर्फको अभियानमा सक्रिय रहने योजना राजा श्री ५ पृथ्वीनारायण शाहले मनमनै बनाइरहेका थिए ।

### (झ) भक्तपुर शहरमा अधिकार :-

पश्चिमतर्फबाट निश्चिन्त भएपछि वि.सं. १८२६ को कार्तिक २८ गतेका दिन आफ्नो सम्पूर्ण शक्ति लगाएर राजा श्री ५ पृथ्वीनारायण शाहले भक्तपुर राज्यको राजधानीमा आफ्ना सैनिकहरूद्वारा जोडदाररूपमा आक्रमण गराइदिएका थिए । लगातार तीन दिनसम्मको घोरघमासान लडाइँपछि अन्त्यमा आएर त्यहाँका राजा रणजित मल्लले गोरखाली सेनाका सेनापतिहरूका समक्षमा आत्मसमर्पण नै गर्नुपरेको थियो । फलतः श्री ५ पृथ्वीनारायण शाह गोरखा राज्यका राजाबाट अब सच्चाअर्थमा 'नेपाल अधिराज्य' का 'महाराजाधिराज' का रूपमा स्थापित हुन आए (कार्तिक ३० गते) । काठमाडौं नै अब एकीकृत नेपाल अधिराज्यको राजधानीको रूपमा परिणत हुन आयो ।

लडाइँको क्रममा काठमाडौं राज्यका भूतपूर्व राजा जयप्रकाश मल्ल भक्तपुर शहरको राजभवनमा शख्त घाइते भएका थिए । एक-दुई दिपछि यिनलाई पशुपतिको आर्यघाटमा पुऱ्याइएको थियो । केही दिनपछि आर्यघाटमा नै यिनको देहान्त भयो ।

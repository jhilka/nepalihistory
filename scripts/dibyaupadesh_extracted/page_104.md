<div class="text-base italic text-right">जयस्थिति मल्लले बाँधेका स्थिति-बन्देजहरू</div>

विधर्मीहरूबाट भएको यस आक्रमणबाट ज्यान जोगाउन आफ्नो दरबार तथा धनसम्पत्तिहरू सबै नै छोडी समस्त नगरवासीहरूका साथ स्वयं राजा राज मल्ल पनि 'वन - दुर्ग' हरूभित्र गएर आश्रय लिन बाध्य भएका थिए । यसले गर्दा आक्रान्ता समसुद्दीन - इलियस् शाहका विधर्मी सैनिकहरूले विनाप्रतिरोध, निर्धक्कका साथ लूटपाट गरी एक हप्ताभित्रमा नै उपत्यकाभित्रका तीनवटै शहर तथा यहाँका ठूल ठूला गाउँहरूलाई पनि ध्वस्त तुल्याइदिएका र यहाँका मन्दिर तथा चैत्यहरू सबै नै खण्डहरका रूपमा परिणत गराइएका थिए। यसै क्रममा भगवान् श्री पशुपतिनाथको पहिलेको प्राचीन मूर्तिलाई तीन टुक्रामा विभक्त पारिएको थियो । यस्तै 'स्वयम्भू' मा रहेको प्रसिद्ध चैत्यलाई पनि आगो लगाएर ध्वस्त बनाइएको थियो । भेटिएसम्मका धनदौलतहरू लिई ७ दिनजति पछि यिनीहरू यहाँबाट हटेर गएका र यसपछि मात्र राजा राज मल्ल तथा नगरवासीहरू पनि वनदुर्गहरूबाट आ-आफ्ना वासस्थलहरूमा फर्किएर आएका थिए ।

देवलदेवी भने यस समयकी निकै नै सक्षम प्रशासिका भएर देखा परिरहेकी थिइन् । समसुद्दीन-इलियस शाहका सैनिकहरूको आक्रमणबाट ध्वस्त भएका गाउँ तथा शहरका बस्तीहरूलाई यिनले तत्कालै जीर्णोद्धार गर्ने व्यवस्था मिलाइदिएकी थिइन् । भगवान् श्री पशुपतिनाथको नयाँ मूर्तिको स्थापना तथा स्वयम्भू महाचैत्यको जीर्णोद्धार गर्ने काम भने यिनको जीवनकालमा सम्पन्न हुन सकेनन् । यसको केही वर्षपछि कान्तिपुर क्षेत्रका महापात्र 'जयसिंह राम वर्द्धन' को प्रशासनकालमा मात्र उपर्युक्त दुवै कामहरू सम्पन्न हुन सम्भव भएका थिए ।

राजल्लदेवीकी संरक्षिकाको हैसियतले देवलदेवीले राज्यका प्रशासनव्यवस्थाहरू सञ्चालन गर्दै रहँदा ठाउँ-ठाउँका महापात्र वा मन्त्रीहरूले नेपाल अधिराज्यबाट स्वतन्त्र हुने चेष्टा पनि नगरेका होइनन् । तर आफ्ना महामन्त्री 'अनखराम' को सहयोगद्वारा यिनले यस्ता सबै विद्रोहहरूलाई दृढतापूर्वक दवाइदिएकी थिइन् । देवलदेवीकै प्रशासनकालमा वि.सं. १३८५ मा पश्चिमी नेपालबाट आदित्य मल्लका खश सैनिकहरूले र इ.सं. १३९१ मा त्यहीँका अर्का राजा पुण्य मल्लका सैनिकहरूले पनि वर्तमान काठमाडौं उपत्यकामा फेरि पनि आफ्ना जोडदार आक्रमणहरू गरिदिएका थिए । राजा राज मल्लको नेतृत्वमा यति वेला यस क्षेत्रकी प्रमुख प्रशासिका भएर रहेकी देवलदेवीले बडो धैर्य तथा वीरताका साथ यस्ता आक्रमणहरूको निरन्तर प्रतिरोध गर्दै रहेकी थिइन् । यसै स्थितिमा राजा राज मल्लको देहान्त भएकोले यिनका बालक छोरा अर्जुन मल्ल नेपाल अधिराज्यको राजसिंहासनमा राखिएका पाइन्छन् (वि.सं. १४१७) ।

उता नायकदेवीको अकस्मिकरूपमा देहान्त हुँदा यिनकी नाबालिका छोरी राजल्लदेवीले त्यतिवेला नै नेपाल अधिराज्यकी शक्तिशाली प्रशासिका हुने वैधानिक अधिकार प्राप्त गरिसकेकी थिइन् । तर त्यति वेला यिनी ५ / ७ वर्षकी अबोध बालिका भएर रहेकीले यिनको यो राजनीतिक अधिकार यिनकी संरक्षिकाको हैसियतले यिनकी पितामही देवलदेवीले नै प्रयोग गर्दै आइरहेकी थिइन् । यस अवस्थामा कुमारी राजल्लदेवी वा यिनका भावी पति नै अब नेपाल अधिराज्यका अधिनायक वा हर्ताकर्ता हुने निश्चित वातावरण बनिरहेको थियो । यसैले धेरै क्षत्रियकुमारहरूले यतिवेला कुमारी राजल्लदेवीमाथि आँखा गडाएर बसिरहेका थिए ।

देवलदेवी पनि आफ्नी नातिनी राजल्लदेवीको विवाहयोग्य उमेर हुनेबित्तिकै एक जना सुयोग्य वरका साथ यिनको विवाह गराइदिने प्रतीक्षामा बसिरहेकी थिइन् । यसै स्थितिमा एक जना क्षत्रियकुमारलाई कतैबाट झिकाई देवलदेवीले राजल्लदेवीको विवाह यिनै क्षत्रिय कुमारसँग गराइदिइन् (इ.सं. १४११) । यो विवाह 'डोलाजी-विवाहविधि' अनुसार भक्तपुर शहरमा नै सम्पन्न भएको पाइन्छ ।

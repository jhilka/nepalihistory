<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

यसरी झण्डै ५ वर्षको अन्तरालपछि काठमाडौँमा फर्किएर आउँदा राजा श्री ५ पृथ्वीनारायण शाह तथा यिनकी रानी महारानी नरेन्द्रलक्ष्मीलाई पनि बितेका ५ वर्षका बीचमा आफ्नो वसन्तपुर राजभवनको चहलपहल भिन्दै किसिमको भैसकेको अनुभव हुन आयो । आफ्ना युवराज प्रतापसिंह शाहका चालचलनहरू यतिवेला त्यति चित्तबुझ्दा देखिइरहेका थिएनन् । शौर्य, पराक्रम तथा लडाइँझगडाहरू जस्ता अत्यावश्यक राजसी काम एवं कर्तव्यतर्फ युवराज प्रतापसिंह शाहले कुनै किसिमको दिलचस्पी देखाइरहेका थिएनन् । आफ्ना यशस्वी पिताका केकस्ता नीति, कार्यक्रमहरू रहेका छन् र केकस्ता योजनाहरू लिई सुख-दुःख तथा भोक प्यास केही नभनी आफ्ना पिता कर्तव्यपथहरूमा निरन्तर अगाडि बढिरहेका छन् भन्नेतर्फ यिनलाई कुनै पनि किसिमको चासो रहेको थिएन । राजभवनभित्र त पूजा-पाठ, तान्त्रिक अनुष्ठान तथा नाचगानहरू मात्र चल्न थालिरहेका थिए । युवराज प्रतापसिंह शाहले आफ्नी उपपत्नीको रूपमा एउटी रूपवती 'मैजू' लाई राजभवनभित्र भित्रयाइसकेका थिए र यिनबाट 'विदुर शाही' नामक एक जनायुवराज कुमारको पनि जन्म भैसकेको थियो ।

शौर्य तथा पराक्रमहरू देखाउनुपर्ने उमेरका किशोरावस्थालाई पार गरेर भर्खरै मात्र युवावस्थामा प्रवेश गरेका आफ्ना युवराज कर्तव्यपथबाट यसरी विचलित भैरहेको पाउँदा राजा श्री ५ पृथ्वीनारायण शाह यतिवेला अत्यन्त नै खिन्न हुन आइपुगेका थिए । आफ्ना युवराजलाई जुन किसिमले योग्य तथा समर्थ पनि बनाउँला भन्ने यिनको भित्री मनको चाहना रहेको थियो, आफ्ना उत्तराधिकारीलाई त्यस्तो रूपमा उपस्थापित गराउन नसक्दा यिनी यसरी खिन्न हुनु स्वाभाविकै पनि हुन आएको थियो ।

यति सबै भएर पनि राजा श्री ५ पृथ्वीनारायण शाह राजसिंहासनका अर्का पुस्ताका वास्तविक उत्तराधिकारीका रूपमा जन्मने आफ्ना औरस नाति एवं 'नवयुवराज' को मुख चाँडै नै हेर्न पाउने आशामा व्यग्र रहेका थिए । हुन पनि चाँडै नै युवराज्ञी राजेन्द्रलक्ष्मीले एक बालकलाई जन्म पनि दिइन् । नामकरण-कर्म सम्पन्न हुँदा नवजात यी बालकको नाम 'नगेन्द्र शाह' भनेर राखियो । नवयुवराजको जन्म भएबाट राजभवनभित्र चिन्ता तथा व्यग्रताका लहरहरू केही समयको निमित्त त शान्त भएका थिए । तर चाँडै नै - सम्भवतः अन्नप्राशन पनि सम्पन्न नहुँदै - अकल्पितरूपमा यिनको देहान्त हुँदा चिन्ताग्रस्त राजा एवं रानीमा चिन्ता तथा व्यग्रताका थप लहरहरू फेरि पनि दौडिन थाले ।

यस क्षेत्रमा रहेका सबै पहाडी राज्यहरूलाई एकीकरण गरी आफ्नो राज्यलाई एउटा शक्तिशाली राज्यका रूपमा उपस्थापित गराउने आफ्नो अभियानलाई भने श्री ५ पृथ्वीनारायण शाहले अझैसम्म पनि चालु नै राखिरहेका थिए । यस समयसम्ममा तिब्बतसँगको परम्परागत व्यपारसम्बन्धमा भने गतिरोध उत्पन्न हुन आइसकेको थियो । खर्चहरूको कमीले गर्दा युद्धकालमा काठमाडौँ राज्यका अन्तिम मल्ल राजा जयप्रकाश मल्लले आफ्ना राज्यमा प्रचलनमा ल्याइने चाँदीका सिक्काहरूमा मात्र होइन, तिब्बतमा प्रचलनको निमित्त पठाइने तिब्बती लिपि प्रयोग गरिएका चाँदीका सिक्काहरूमा पनि चाँदीका मात्राहरू घटाई कम गुणस्तरका घटिया सिक्काहरू ढाली प्रसारित गर्न थालेका थिए । शुद्ध चाँदीका सिक्काहरूबाट नै उद्योग, व्यवसाय तथा व्यापारमा पनि विश्वासको

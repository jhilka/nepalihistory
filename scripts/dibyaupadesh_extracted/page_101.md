<h3 class="text-center text-xl">परिशिष्ट (ख)</h3>

<h3 class="text-2xl italic my-8 text-center">जयस्थिति मल्लले बाँधेका स्थिति-बन्देजहरू</h3>

## जयस्थिति मल्लको परिचय :-

विक्रमसंवत्को चौधौं शताब्दीको मध्यमा, जुन समयमा राजा आनन्द मल्ल नेपाल अधिराज्यको राजसिंहासनमा विराजमान भएर रहेका थिए, त्यस समयमा नेपाल राज्यका प्रमुख हर्ताकर्ता एवं सर्वशक्तिमान् प्रशासक भएर 'रुद्र मल्ल' नामक एक जना युवक सक्रिय रहेका पाइन्छन् । यिनी सिंह मल्लको वंशक्रममा तुड्ग मल्लका छोरा तथा उत्तराधिकारी भएर जन्मिएका थिए (वि.सं. १३५२) ।

नेपाल अधिराज्यका अधिनायकका रूपमा रुद्र मल्लको उदय वि.सं. १३६८ को आसपाससम्ममा भैसकेको पाइन्छ । यतिवेला यिनको उमेर भर्खरै मात्र १६ वर्ष पूरा भएको थियो । यसपछि ३० वर्षको अल्पायुमा वि.सं. १३८२ मा आफ्नो देहान्त नभएसम्म यिनी नेपाल अधिराज्यको प्रशासनलाई दृढतापूर्वक सञ्चालन गर्दै रहेका पाइन्छन् । यिनैको प्रशासनकाल नेपाल अधिराज्यको निमित्त निकै नै विपत्तिपूर्ण रहेको थियो । यिनको प्रशासनकालमा वि.सं. १३६९ को अन्त्यमा 'दुल्लू' राज्यका खश राजा रिपु मल्लले नेपाल अधिराज्यमा फेरि पनि आक्रमण गरिदिएका थिए ।

रुद्र मल्ल नभन्दै एक जना अत्यन्त महत्त्वाकाङ्क्षी अधिनायकका रूपमा नेपाल अधिराज्यको राजनीतिक रङ्गमञ्चमा देखा परेका पाइन्छन् । प्रारम्भमा त यिनले 'आनन्द मल्ल' लाई नै राजाका रूपमा सम्मानपूर्वक राजसिंहासनमा राखेर सम्पूर्ण नेपाल अधिराज्यमा आफ्नो मात्र एकलौटी प्रशासनिक अधिकार स्थापित गर्ने सोचाइ राखेका थिए, तर ललितपुरका साथै कान्तिपुर क्षेत्रका महापात्र वा मन्त्रीहरू भने यिनको यस किसिमको सोचाइसँग सहमत हुन सकेनन् । राजा आनन्द मल्ललाई आफ्ना राजाका रूपमा स्वीकार गर्न उनीहरूले आनाकानि गरिदिएका थिए । यसपछि यिनले आनन्द मल्ललाई राजधानी भक्तपुर शहरको राजगद्दीमा मात्र सीमित राखी उपत्यकाभित्रका तीनवटै प्रमुख शहरहरूको लगभग मध्यभागमा रहेको देवपाटन शहरमा आएर एउटा छुट्टै राजसिंहासन खडा गराई त्यस राजसिंहासनको निमित्त राजा आनन्द मल्लकै छोरा अरि मल्ललाई राजाको रूपमा वरण गरी त्यहीँ नै यिनको राज्याभिषेक पनि गराइदिएको पाइन्छ (वि.सं. १३७७) ।

वंशावली अनुसार राजा 'अरि मल्ल' को जन्म वि.सं. १३३३ मा भएको र यिनको देहान्त वि.सं. १४५८ मा भएको पाइन्छ । यतिवेलाका शक्तिशाली प्रशासक रुद्र मल्लले आनन्द मल्ललाई भन्दा अरि मल्ललाई नै विशेष महत्त्व दिएका थिए तापनि राजधानी भक्तपुर शहरमा राजा आनन्द मल्लको अस्तित्व कायम रहिरहेसम्म तात्कालिक नेपाली समाजमा राजा अरि मल्लको विशेष महत्त्व स्थापित भएको देखिदैंन । तर राजा आनन्द मल्लको देहान्तपछि भने रुद्र मल्लको राजनैतिक प्रभावद्वारा राजाका रूपमा अरि मल्लको प्रभाव तथा प्रतिष्ठा पनि दिनपरदिन क्रमशः बढ्दै आएको स्पष्टरूपमा नै देखिन आएको छ ।

राजा अरि मल्लको प्रशासनकालमा नेपाल अधिराज्यले अनेकौं किसिमका विपत्तिहरूको सामाना गर्दै रहनुपरेको उल्लेख गोपाल- राजवंशावलीमा पाइन्छ । सर्वप्रथम इ.सं. १३३२ को अन्त्यमा सिमरौनगढ (तिरहूत) राज्यमा दिल्लीका प्रशासक गयासुद्दीन तुगलकको आधिपत्य स्थापित

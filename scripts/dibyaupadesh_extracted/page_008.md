यी उपदेशहरू निश्चय नै मौखिक रूपमा अभिव्यक्त गरेर गएका थिए । आफ्नो वक्तव्यको क्रममा यिनले यसभन्दा बाहेक अन्य थप कुराहरू पनि बोलेर गएका हुँदाहुन् । तर त्यतिबेला त्यहाँ उपस्थित रहेका भाइ भारदारहरूमध्ये रुचि भएका र यस उपदेशको मर्मलाई ग्रहण गर्न सक्ने
योग्यता भएका दुई-चार जना भारदारदारहरूले मात्र त्यति नै बेला आफूले सम्झेका, बुझेका तथा आफूलाई घत लागेका केही कुराहरूलाई आफैँले आफ्नै शैलीमा टिपोट गरेर राखेका र उक्त टिपोटलाई पछि कुनै व्यक्तिले प्रस्तुत उपदेशको रूपमा लिपिबद्ध गरिदिएको झलक पाइन्छ ।

यस उपदेशमा राजा पृथ्वीनारायण शाहले आफ्ना जे जस्ता भाव तथा विचारहरू व्यक्त गरेर गएका छन्, यी भाव तथा विचारहरूबाट यिनमा रहेको राष्ट्रवाद प्रखर रूपमा अभिव्यक्त हुन आएको पाइन्छ । साथै यिनले यी उपदेशहरूद्वारा नेपालका भावी प्रशासकहरूको निमित्त जुन किसिमका मार्गदर्शनहरू गराएर गएका छन्, ती पनि सँधै नै नित्य नूतन, उपयोगी तथा व्यावहारिक पनि रहेका छन् । यी उपदेशहरू आज पनि उत्तिकै सान्दर्भिक रहेका छन् ।

सरदार शिवरामसिंह बस्नेत राजा पृथ्वीनारायण शाहका अत्यन्त नै विश्वासपात्र भारदारका रूपमा उपस्थित हुन आइपुगेका थिए । एकीकरण अभियानको प्रारम्भमा नै कान्तिपुर राज्यको साँगाचोकमा भएको लडाइँमा वि.सं. १८०२ को माघ महिनामा यिनले वीरगति प्राप्त गरेका थिए । यिनका महिला छोरा केहरसिंह बस्नेत पनि यिनीजस्तै जल्दाबल्दा राष्ट्रवादी सैनिक अफिसर थिए । यसैले यिनको विवाह राजा पृथ्वीनारायण शाहले आफैँले मागी काजी कालु पाँडेकी छोरी किशोरी चित्रावतीका साथ गराइदिएको उल्लेख यसै उपदेशमा गर्वका साथ गरिएको छ । पछि यिनी गोरखाली सेनाका 'बक्शी' अर्थात् सेनापति भएका थिए । यिनले पनि चौबीसे राजाहरूसँग वि.सं. १८२८ को पौष ५ गतेमा सतहुँ राज्यमा भएको लडाइँमा वीरगति प्राप्त गरेका थिए । शिवरामसिंह बस्नेतका अर्का छोरा 'बक्शी' अभिमानसिंह बस्नेत भने नेपाल- अधिराज्यको एकीकरण अभियानको क्रममा यतिवेला पूर्वी नेपालका तराईक्षेत्रहरूमा त्यहाँका प्रमुख सैनिक प्रशासकका रूपमा कार्यरत रहेका थिए । यसैले राजा पृथ्वीनारायण शाहको अन्तिम समयमा सम्भवतः बस्नेत परिवारका कुनै समर्थ व्यक्ति पनि यिनका साथमा थिएनन् ।

राजा पृथ्वीनारायण शाहप्रति अनुगृहीत रहँदै आइरहेका बस्नेत रिवारका भारदारहरूलाई यिनका अन्तिम उपदेशहरूप्रति मोह हुनु स्वाभाविक हुन आएको थियो । यसैअनुसार त्यतिबेला लिपिबद्ध गरेर कुनै भारदारको सङ्ग्रहमा राखिएको लेखोटबाट सारेर यस उपदेशलाई बख्शी अभिमानसिंह बस्नेतले श्रद्धापूर्वक आफ्नो घरमा ल्याई सुरक्षितरूपमा राखेको झलक पाइन्छ । अभिमानसिंह बस्नेतको जीवनकालसम्म त यस उपदेशले येनकेन केही प्रश्रय पाइरहेको थियो, तर पछि-पछि भने यस उपदेशका मर्म तथा भावनाहरूलाई पहिचान गर्ने सक्षम व्यक्तिहरू देशमा भेटिन छोडेका थिए । राजा पृथ्वीनारायण शाहका नीति तथा नियमहरूको विपरीत 'बख्शी' अभिमानसिंह बस्नेत स्वयंले पनि आफ्नो शोख-शयलको निमित्त 'मानमन्दिर' जस्तो भव्य भवनलाई बनाइदिएका थिए । यसैले नै यिनको जीवनकालपछि त यो उपदेश पूर्णतया उपेक्षित भएर बुइगलको एउटा कुनामा त्यत्तिकै मिल्किसकेको थियो । यिनको घरमा रहेको यसै प्रतिबाट सारिएको यस उपदेशको अर्को एउटा प्रति यिनैको घरमा लेखापढीको काम गर्ने कर्मचारीका वंशधर 'मुखिया' भक्तबहादुरकहाँ पुगिरहिरहेको रहेछ र सौभाग्यले आज हामीले यसलाई यस रूपमा पढ्न पाइरहेका छौं ।

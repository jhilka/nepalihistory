<div class="text-base italic text-right">दिव्योपदेश</div>

मुगलानतिरबाट आएका 'कासीम अलि खाँ' का सैनिकहरूले नेपालमा एक पटक आक्रमण गरिसकेकाले होला "यहाँ (एक न एक पटक) मुगलाना हुन्छ" अर्थात् – "यहाँ एक पटक मुगलहरूको अधिकार अवश्य पनि स्थापित हुन्छ" भनी नेपालको कितापमा लेखिएको दोष पनि अबलाई मेटिइसकियो भन्ने राजा श्री ५ पृथ्वीनारायण शाहको आशय रहको पाइन्छ । राजा श्री ५ पृथ्वीनारायण शाहले नेपालमा रहेको कुन 'किताप' हेरेका थिए, यकीनरूपमा थाहा हुन सकिरहेको छैन । 'नेपालको किताप' भनेर यहाँ नेपालमा त्यतिवेला उपलब्ध रहेको कुनै नेपाली वंशावलीतर्फ सङ्केत गरिएको देखिन्छ ।

**७४. -** उहिले वि.सं. १४०६ को मार्ग महिनामा पनि बङ्गालका तुर्क सुल्तान 'समसुद्दीन-इलियस शाह' का सैनिकहरूले वर्तमान काठमाडौं उपत्यकामा जोडदार आक्रमण गरिदिएका थिए । यो आक्रमण पनि सिन्धुलीतिरबाट नै भएको थियो । यस आक्रमणमा आक्रान्ता विधर्मी मुसलमान सैनिकहरूले पहिलो दिनमा नै सम्पूर्ण भक्तपुर शहरलाई ध्वस्त तुल्याइदिएका थिए । दोस्रो दिनका दिन कान्तिपुर शहरलाई ध्वस्त पारी यसै दिन उनीहरू स्वयम्भूनाथको स्तूपलाई तहसनहस पार्न भनी पुगेका थिए । तेस्रो दिनका दिन यिनीहरूद्वारा सम्भवतः ललितपुर राज्यका शहर तथा गाउँहरूमा लूटपाट मच्चाइएको थियो ।

विधर्मी आक्रान्ताहरूको यस आक्रमणबाट ज्यान जोगाउन आ-आफ्ना घरखेत तथा धनसम्पत्तिहरू सबै नै परित्याग गरी नेपालका राजा तथा प्रजाहरू सबै नै वनदुर्गहरूभित्र गएर शरण लिन बाध्य भएका थिए । यसले गर्दा आक्रान्ता सैनिकहरूले यहाँका सम्पूर्ण शहर तथा समृद्ध गाउँहरूलाई विनाप्रतिरोध निर्धक्कका साथ लुट्न पाएका थिए । यसरी एक हप्ताभित्रमा नै उनीहरूले काठमाडौँ उपत्यकाभित्रका तीनवटै मुख्य शहर तथा यहाँका अन्य समृद्ध गाउँहरूलाई पनि ध्वस्त तुल्याइदिएका थिए ।

यस आक्रमणमा भगवान् श्री पशुपतिनाथको मूर्तिलाई तीन टुक्रा पारेर खण्डित तुल्याइको थियो र स्वयम्भूनाथको प्रसिद्ध चैत्यलाई पनि आगो लगाएर खण्डहरको रूपमा परिणत गराइएको थियो । यसपछि भेटिएसम्मका धनदौलतहरू लिई सात दिन जतिपछि आक्रान्ता विधर्मी सैनिकहरू यहाँबाट फर्किएर स्वदेशतर्फ गएका र यसपछि मात्र यहाँका राजा तथा सर्वसाधारण नागरिकहरू पनि वनदुर्गहरूबाट निस्किएर आ- आफ्ना घरहरूमा फर्किएर आएका थिए ।

जेहोस्, यसबाट नेपालमा भएको 'समसुद्दीन - इलियस शाह' को दुर्दान्त आक्रमणको सम्झना नेपाली जनमानसमा राजा श्री ५ पृथ्वीनारायण शाहको जीवनकालसम्म पनि रहि नै रहेको देखिन आएको छ ।

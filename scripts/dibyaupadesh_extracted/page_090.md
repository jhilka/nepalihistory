<div class="text-base italic text-right">दिव्योपदेश</div>

**४९. -** राजा पृथ्वीनारायण शाहको राज्यकालसम्म पनि गोरखा राज्यमा १२ हजार घर धुरीहरू रहेका छन् भन्ने जनधारणा रहिआएकोले यो राज्य 'बान्ह - हजार गोरखा' को नामले प्रसिद्ध रहँदै आइरहेको थियो । जनसङ्ख्याको वृद्धि तथा राज्यका सीमाक्षेत्रहरूको निरन्तरको विस्तारले गर्दा पनि यस सङ्ख्यामा क्रमिकरूपमा वृद्धि हुँदै आई राजा पृथ्वीनारायण शाहको जीवनकालको अन्तिम समयसम्ममा नेपाल अधिराज्यमा तीन लाखभन्दा बढी घर धुरीहरू पुगिसकेका छन् भनी मानिएको थियो । तर आफ्नो पुरानै अभ्यास अनुसार यहाँ राजा पृथ्वीनारायण शाहले आफ्नो एकीकृत नेपाल अधिराज्यलाई पनि 'बान्ह - हजार गोर्खा' को नामले नै चिह्नाएका छन् ।

**५०. -** नेपालका मल्ल राजाहरूले - खास गरी कन्तिपुर राज्यका अन्तिम मल्ल राजा जयप्रकाश मल्लले - युद्धकालमा आफ्ना 'मोहर' का सिक्काहरूमा प्रशस्त मात्रामा कसरहरू मिसाएर कम गुणस्तरका सिक्काहरू ढालिदिने गरेका थिए र तिब्बतको निमित्त तिब्बती लिपिमा ढालिएका यस्ता धेरै सिक्काहरू तिब्बतमा पुगिरहेका थिए । यस्तै कम गुणस्तरका खोटा सिक्काहरूले गर्दा राजा पृथ्वीनारायण शाहको जीवनकालको अन्तम समयतिर व्यापार-सम्बन्धको विषयलाई लिएर तिब्बतसँग नेपालको निकै नै कटुता उत्पन्न हुन आइरहेको थियो ।

शुद्ध चाँदीका सिक्काहरूलाई आधार मानेर यस्तै शुद्ध चाँदीका सिक्काहरूको माध्यमबाट मात्र व्यापार गर्नु उपयुक्त हुन्छ र यस्ता सिक्काहरूबाट नै आपसमा विश्वासको वातावरण सृजना गराउन सकिन्छ भन्ने राजा पृथ्वीनारायण शाहको मान्यता रहिआएको थियो । आफ्नो यसै मान्यताअनुसार पछि उपत्यकाभित्रका तीनवटै मल्ल राज्यहरूमाथि आफ्नो नियन्त्रण स्थापित भैसकेपछि - युद्धकालमा नेपालका मल्ल राजाहरूको तर्फबाट ढालिएका कम गुणस्तरका चाँदीका सिक्काहरूलाई त्यस्ता सिक्काहरूमा रहेका चाँदीका गुण, स्तर एवं परिमाणहरूका आधारमा यिनले शुद्ध चाँदीका सिक्काहरूमा परिवर्तन पनि गराइसकेका थिए । तिब्बतमा पुगेका कम गुणस्तरका सिक्काहरूलाई पनि यसरी नै सटही गराइदिनुपर्दछ भन्ने यिनको सोचाइ रहेको थियो ।

तिब्बतको भारतसँगको व्यापार-सम्बन्ध यिनताक खासगरी नेपाली व्यापारीहरूकै नियन्त्रणमा रहिआएको थियो । यस किसिमको व्यापारको निमित्त नेपाली व्यापारीहरूका नेपाल, भारत तथा तिब्बतमा पनि अनेकौँ व्यापार-कोठीहरू सञ्चालित भैरहेका थिए । तर पछि नेपालभन्दा बाहिरका सन्न्यासी तथा तथा वैरागी व्यापारीहरूले पनि कुति तथा केरुङ्भन्दा बाहेक नेपालकै अन्य नाकाहरूबाट पनि लुकी छिपी तिब्बतमा माल सामानहरूको आयात तथा निर्यात पनि गराउन थालिरहेका थिए ।

यिनीहरूका यस किसिमका अबैध गतिविधिहरूले गर्दा नेपाली व्यापारीहरूको तिब्बतसँगको परम्परागत व्यापारमा अवरोधहरू सृजना हुन थालिसकेका थिए । यसबाट राजस्वको असूलिमा पनि कमी आइरहेको थियो । यसैले यहाँ राजा पृथ्वीनारायण शाहले पूर्व तथा पश्चिमका अन्य अबैध बाटा-घाटाहरूलाई बन्द गराउने चाहना राखेको स्पष्टरूपमा नै देखिन आएको छ । यहाँ 'पूर्व' भनेर खास गरी सिक्किम राज्यतर्फका र पश्चिम' भनेर मुस्ताङ् वा जुम्ला राज्यतर्फका बाटा-घाटाहरूतर्फ सङ्केत गरेको देखिन्छ ।

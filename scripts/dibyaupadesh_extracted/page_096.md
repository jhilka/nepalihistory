<div class="text-base italic text-right">दिव्योपदेश</div>

काटिदिएकाले नगरकोटे सैनिकहरू त्यहाँबाट यत्रतत्र भागाभाग गर्न विवश भए । काजी श्रीहर्ष पन्तको सजगता तथा फूर्तिबाट प्रभावित भएका राजा पृथ्वीनारयण शाहले यिनलाई त्यहीँ नै _'बिजुली पन्त'_ भन्ने नयाँ नाम दिएकाले यसपछि यिनी यसै नामले विशेष प्रसिद्ध रहेका पाइन्छन् ।

पछि - भक्तपुर राज्यमाथि नियन्त्रण स्थापित भैसकेपछि - पुगनपुग एक-महिनाजति लगाएर यस षड्यन्त्रमाथि सवाधानीका साथ छानबिन हुँदा सत्ताच्युत राजा जयप्रकाश मल्ल, राजा कर्ण सेन, पदच्युत राजकुमार अवधूतसिंह तथा ललितपुर राज्यका सत्ताच्युत केही 'प्रमान' वा मन्त्रीहरूको पनि यस कुटिल षड्यन्त्रमा हात रहेको पाइएको थियो । नगरकोटे सैनिकका सेनपति 'सरदार' भवानीसिंहले त्यतिवेला प्रयोग गरेको घोडा पक्रिएबाट नै यस षड्यन्त्रका सबै रहस्यहरू सहजै उद्घाटित भएका थिए । राजा कर्ण सेन प्रवासमा रहेका, पदच्युत राजकुमार अवधूतसिंह आफ्ना पिताका साथ तीर्थवासको निमित्त काशीमा पुगिसकेकाले यी दुई व्यक्तिलाई यस अपराधमा तुरुन्त नै दण्ड दिइहाल्नु सम्भव भएन । ललितपुर राज्यका देवीदास आदि छ जना पदच्युत 'प्रमान' वा काजीहरू भने यसै अपराधमा पक्रिए र काटिए पनि _(वि.सं. १८२७ चैत्र ११ गते)_ । भूतपूर्व नगरकोटे सैनिकहरू नेपालभित्र रहेसम्म यहाँ यस किसिमका कुटिल षड्यन्त्रहरू निरन्तर चल्दै रहने सम्भावनालाई देखी राजा पृथ्वीनारायण शाहले यसपछि भेटिएसम्मका भूतपूर्व नगरकोटे सैनिकहरूलाई पक्रिई निर्दयतापूर्वक कटाइदिएका थिए । केही भूतपूर्व नगरकोटे सैनिकहरू भने भेषहरूलाई बदलेर यतिवेला येनकेन आफ्ना ज्यानहरूलाई बचाउन सफल भएका थिए ।

**६७. –** 'पलासी' मा सुप्रसिद्ध युद्ध हुँदा इष्टइण्डिया कम्पनीका अङ्ग्रेज पदाधिकारीहरूले बङ्गालका 'नबाब' शिराजुद्दौलाका सैनिकहरूलाई युद्धका मैदानहरूमा षड्यन्त्रपूर्वक हराइदिएका थिए । यिनका सेनापति जाफर अलि खाँ (मीर जाफर) लाई षड्यन्त्रपूर्वक आफ्नो पक्षमा मिलाउन सफल भएकाले नै इष्टइण्डिया कम्पनीका अङ्ग्रेज पदाधिकारीहरूलाई यो अप्रत्याशित सफलता हासिल भएको थियो । यसपछि अङ्ग्रेज पदाधिकारीहरूद्वारा जाफर अलि खान नै बङ्गालका 'नबाब' बनाइएका थिए । तर यिनबाट आफूले चिताएअनुसारका कमामहरू सम्पन्न गराउन नसकिएकाले यसको केही समयपछि इष्टइण्डिया कम्पनीका अङ्ग्रेज पदाधिकारीहरूले यिनको बदलामा यिनैका सेनापति कासीम अलि खान _(मीर-कासीम)_ लाई नै त्यस रियासतका नयाँ 'नवाब' का रूपमा स्थापित गराइदिएका थिए । तर कासिम अलि खाँ पनि सँधै नै इस्टइण्डिया कम्पनीका अनुकूल भएर रहिरहन सकेनन् । कम्पनी सरकारसँग विरोध बढ्दै आएपछि यिनी आफ्नो राज्य वा रियासतको राजधानीलाई बङ्गालको 'मुर्सियाबाद' बाट बिहारको 'मुगेर' शहरमा स्थानान्तरित गराउन विवश भएका थिए ।

यिनले 'ग्रेगरी' नामक नयाँ नाम ग्रहण गरेका एक-जना आर्मेनियन सैनिक अफिसरलाई _'गुरगीन खान'_ भन्ने नयाँ नाम प्रदान गरी आफ्ना सैनिकहरूलाई यूरोपीय ढाँचाबाट तालिम दिने प्रमुख प्रशिक्षकका रूपमा नियुक्त गरेर राखेका थिए । अङ्ग्रेज पदाधिकारीहरूकै देखासिकी गरी कासिम अलि खानले पनि आफ्नो देशमा बन्दूक, तोप तथा गोला बारुदहरू पनि धमाधम बनाउन थालिरहेका थिए । यसै स्थितिमा वि.सं. १८१४ मा 'पानीपत'मा भएको अर्को एउटा युद्धमा अन्य भारतीय राज्यका राजाहरूसँग मिली इस्टइण्डिया कम्पनीका अङ्ग्रेज सैनिकहरूसँग सशस्त्र मुकाविल गर्न भनी यिनी अग्रसर भएका थिए । तर यस युद्धमा पनि भारतीय राजाहरूको पक्षको नै हार हुन गएकोले यस युद्धपछि यिनी हतप्रभ तथा निस्तेज पनि भई यत्तिकै बसिरहेका पाइन्छन् ।

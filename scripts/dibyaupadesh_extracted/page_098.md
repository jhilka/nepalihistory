<div class="text-base italic text-right">दिव्योपदेश</div>

आफ्नो नेतृत्वमा रहेका सैनिकहरूलाई हौसला प्रदानगर्दै त्यतैतर्फ आइरहेका थिए । भारी बोक्ने भरियाहरूलाई त गोरखाली सैनिकहरूले 'पौवा - गढी' तर्फ सजिलै उक्लन दिए, तर 'हार्डिङ्' को नेतृत्वमा रहेका अङ्ग्रेज सैनिकहरूलाई देख्नेबित्तिकै त्यस सैन्यदलमाथि शिरानमा 'सरदार' वीरभद्र उपाध्यायको नेतृत्वमा रहेका नेपाली सैनिकहरूले एकाएक नै आक्रमण गरिदिए । नेपाली सैनिकहरूको अप्रत्यासितरूपमा भएको आक्रमणले गर्दा आफ्ना बन्दुकहरूलाई फ्याँकी आ-आफ्ना ज्यानहरू जोगाउन सबै विपक्षी सैनिकहरू विवश भए । यसै अवसरमा बीचबाट शिकारी 'वंशु गुरुङ्' का सैनिकहरूले शत्रु-सैनिकहरूको पङ्क्तिको 'ढाड' मा हानेर शत्रुसैनिकका पङ्क्तिहरूलाई त्यहाँबाट तितरबितर तुल्याइदिँदा बीचमा रहेका विपक्षी सैनिकहरू पनि त्यहाँबाट भागाभाग गर्न विवश भएका थिए । यति नै वेला उनीहरूलाई सिस्नुका झाँङ र बच्छयुँका गोलाहरूले पनि उत्तिकै दिइरहेका थिए ।

कप्तान किन्लाक्को नेतृत्वमा रहेका पछि-पछि आइरहेका विपक्षी सैनिकहरूको पनि यही नै हविगत भैरहेको थियो । 'काजी' वंशराज पाँडेको नेतृत्वमा रहेका गोरखाली सैनिकले यिनीहरूलाई निरन्तर दपेटा दिइरहेका थिए। फलतः आक्रान्ता सबै अग्रज सैनिकहरू त्यहाँबाट भागाभाग गर्न विवश भए । यस लडाइँमा गोरखाली सैनिकका खुकुरी एवं खुंडाहरूले १५०० भन्दा बढी शत्रुसैनिकहरूलाई हताहत तुल्याइदिएका थिए । यस शक्तिसङ्घर्षमा गोरखाली पक्षका पनि निकै सैनिकहरूले वीरगति प्राप्त गरेको पाइन्छ ।

'सिन्धुली गढी' तथा यसको आसपासमा भएको यसै लडाइँलाई यहाँ श्री ५ पृथ्वीनारायण शाहले – _"सिडुलि गढीमा हाँडी साहेब चढ्यो र वाहीं पनि काटि पथर्कला च्याति ल्याञाँ"_ भनी भनेका हुन् । यसै लडाइँमा हातपारिएका बन्दुकहरूले श्री ५ पृथ्वीनारायण शाहद्वारा यसै वर्ष 'गोरख', 'बर्दवानी' तथा 'सबूज' नामक अन्य तीनवटा बन्दूकधारी सैनिक कम्पनीहरूको पनि गठन गराइएको पाइन्छ ।

नवाव 'कासिम-अलि खाँ' तथा अङ्ग्रेजहरूका आक्रमणकारी सैनिकहरूलाई आफूले बलपूर्वक भगाइदिएको चर्चा श्री ५ पृथ्वीनारायण शाहले आफ्नो वसन्त वा वसन्तपुर नामक राजभवनको दक्षिणी मोहोडामा रहेको वि. सं. १८२६ चैत्रशुक्ल पञ्चमी (चैत २१ गते, तदनुसार ३१ मार्च इ.सं. १७७०) को एक शिलालेखमा गर्वका साथ यसरी गराएका छन् :-

```
"कास्मल्लीखाँ प्रयातो वरुणदिशि जितो यस्य भल्लप्रहारा-दार्त्तो मत्तः क्षेणेन क्षणमपि न रणे स्थातुमीशः फिरङ्गी ॥"
```

अर्थात् - _जसका (सैनिकका) भालाका प्रहारहरूले गर्दा घाइते भएका 'कास्मल्लीखाँ' (= कासीम अलि खाँ) लडाइँमा पराजित भई पश्चिमतर्फ भागेर गएको थियो र केही समयको निमित्त घमण्ड चढेको 'फिरङ्गी' (= अङ्ग्रेज) पनि जसका (सैनिकका) अगाडि एकछिन पनि टिक्न सकेको थिएन (यस्ता यशस्वी नेपालकेशरी महाराज श्री ५ पृथ्वीनारायण शाह यसै राजभवनमा शोभायमान भएर रहिबक्सेको छ) ।_

**६९. –** 'भेखार्सिङ्' शब्दको खास शुद्ध अरबिकरूप थाहा हुन सकिरहेको छैन । 'सेष - जरबर' शुद्धरूप भने 'शेख - जोराबर' भएको झलक पाइन्छ । वि.सं. १८१२ मा 'शेख - जोराबर' नाम भएका एक जना मुसलमान कालिगडबाट रु. १८०१/- सापट लिई राजा श्री ५ पृथ्वीनारायण

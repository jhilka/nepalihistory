<div class="text-base italic text-right">टिप्पणी तथा व्याख्या</div>

**५१. -** यिनताक 'देश' वा 'राष्ट्र' को अर्थमा 'ढुङ्गा' शब्द प्रचलनमा आइरहेको थियो । आज-भोलिको भाषामा हामीहरू :- _"हामीले आफ्नो देशको भलो चिताउनुपर्दछ"_ भनी भन्ने गर्दछौं । तर यही वाक्यलाई राजा पृथ्वीनारायण शाहको जीवनकालमा :- _"हामीले आफ्नो ढुङ्गाको सोझो चिताउनुपर्दछ"_ भनी भन्नुपर्ने चलन प्रचलित रहेको थियो । यसै प्रचलनअनुसार यहाँ 'चिसो ढुङ्गो' भनेर सेलाएको अर्थात् कत्ति पनि रौनक नभएको भनी उपत्यकाभित्र रहेका तीनवटा मल्ल-राज्यहरूको समूहलाई निस्तेज राज्यहरू भनी भन्न खोजिएको स्पष्टरूपमा नै देखिन आएको छ ।

नेपाल अधिराज्यलाई :- _"दुई ढुङ्गाका बीचको तरुल"_ भनेर भन्नुको तात्पर्य पनि यही नै हो । "दुईवटा ढुङ्गाको बीचमा च्यापिएर रहेको तरुल" भनी यहाँ नेपाल अधिराज्यलाई चीन तथा भारतरूपी दुईवटा शक्तिशाली राष्ट्रका बीचमा च्यापिएर रहेको तर आफ्नो पृथक् अस्तित्व भएको एउटा स्वतन्त्र राष्ट्र भनेर भन्न खोजिएकोमा कुनै पनि सन्देह छैन ।

**५२. -** यिनताक तराईतिरबाट नेपालका मध्यभागका पहाडी प्रदेशहरूभित्र प्रवेश गर्ने प्रमुख प्रवेशमार्गको रूपमा रहेको प्रसिद्ध नाकामा 'पर्सा गढी' को अवस्थिति रहेको थियो । यसैले नै यहाँ :- "नेपालभित्र प्रवेश गर्न नदिनू" भन्ने अर्थमा :- "पर्सा गढीबाट माथितिर आउन नदिनू" भनी भनिएको पाइन्छ । अहिले यस सुप्रसिद्ध गढीका खण्डहरहरूमात्र बाँकी बचेर रहेका छन् । भगवान् पारसनाथको नामबाट नै यस क्षेत्रको नाम 'परसुवा' वा 'पर्सा' भएको र 'पर्सा' मा बनेको गढी भएकाले नै यस गढीलाई 'गढ-पर्सा', 'गढ-पर्सुवा' वा 'पर्सा-गढी' भनिने गरेको पाइन्छ । पर्सा जिल्लामा रहेको 'महुवन' नामक ठाउँमा भगवान् 'पारसनाथ' का प्राचीन मन्दिरका अवशेषहरू अझैसम्म पनि पाइन्छन् ।

**५३. -** 'स्वदेशी' अर्थात् आफ्नै देशमा बुनिएका मर्दाना व्यक्तिहरूले पहिरने खस्रा खाँडीका कपडाहरूलाई यिनताक 'च्याँगा' भन्ने चलन प्रचलित रहेको थियो । यसैगरी 'हर्रो', 'मजिठो' वा 'कोगिटा' का रङ्गहरूले रङ्गाइएका खाँडीका कपडाहरू यिनताक 'पाँगा' को नामले प्रसिद्ध रहेका थिए । यिनताक यहाँका पहाडीक्षेत्रका मध्यम वर्गका नागरिकहरू यस्तै खाँडीका कपडाहरू पहिरने गर्दथे । 'च्याँगा - पाँगाहरू लगाई' भनेर यहाँ सामान्य खस्रा किसिमका खाँडीका कपडाहरू पहिरिई, तडक भडकहरू केही नदेखाएर भनी भन्न खोजिएको पाइन्छ ।

"खस्रा तथा मोटा भएपनि स्वदेशी कपडाहरू मात्र प्रयोग गर्नु उचित हुन्छ, मैले स्वयं यस्तै कपडाहरू प्रयोग गर्दै आइरहेको छु विलासी विदेशी कपडाहरूको प्रयोग गर्नु देशको स्वावलम्बनको निमित्त घातक हुन्छ" भन्ने राजा पृथ्वीनारायण शाहको आशय रहेको पाइन्छ ।

**५४. -** काठमाडौं, पाटन तथा भक्तपुर गरी तीनवटा अलग-अलग राजधानी भएका काठमाडौं उपत्यका तथा यसका आसपासका क्षेत्रहरूमा फैलिएर रहेका तीनवटा स्वतन्त्र मल्ल राज्यहरू तिनताक 'तीन शहर नेपाल' को नामले प्रसिद्ध रहेका थिए ।

**५५. -** दूधकोसी नदीभन्दा पूर्वतर्फ रहेका नेपाल अधिराज्यका भूभागहरू अझैसम्म पनि सामान्य बोलि-चालिको भाषमा :- _'ओल्लो-किराँत'_ तथा _'पल्लो-किरात'_ को नामले प्रसिद्ध रहँदै आइरहेका छन् । नेपाल अधिराज्यभित्र समाहित हुनुभन्दा पहिले यी प्रदेशहरू _'चौदण्डी'_ तथा _'विजयपुर'_ नामक दुईवटा स्वतन्त्र सेन राज्यका अधीनमा रहँदै आइरहेका थिए । गोरखा-राज्यका घर-धुरीहरू बार्‍हा-हजार रहेका छन् भन्ने मान्यता रहिआएजस्तै यतिवेला सम्पूर्ण किराँत प्रदेशमा

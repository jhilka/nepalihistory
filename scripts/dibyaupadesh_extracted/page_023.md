<div class="text-base italic text-right">श्री ५ पृथ्वीनारायण शाहको संक्षिप्त परिचय</div>

क्षीण हुन जाँदा र राजा रणजित मल्लको मस्ति पनि गल्न जाँदा लगभग ७ वर्षजतिको लगातारको आपसी कलहबाट थकित भई धनजनहरूको पर्याप्त क्षति भएपछि आखिरमा आएर यस क्षेत्रमा रहेका यतिवेलाका तीनवटै मल्ल राज्यका राजाहरूका बीचमा एउटा शान्तिसम्झौता पनि सम्पन्न भएको पाइन्छ । यसै युद्धकालमा राजा नरभूपाल शाहको निर्देशनअनुसार गोरखाली सेनापति काजी जयन्त राना ललितपुर राज्यको अधिकारक्षेत्रमा रहँदै आएको 'लामिडाँडा' को एक भागमा आफ्नो अधिकार स्थापित गर्न सफल भएका थिए । ललितपुर राज्यको पश्चिमी सिमानामा रहेको लामिडाँडासँग गोरखा राज्यको सिमाना आएर जोडिएको थियो । यसैले यस प्रदेशमा आफ्नो अधिकार स्थापित गर्नको निमित्त गोरखालीहरू पहिलेदेखि नै लालायित भएर रहेका थिए। यसै प्रदेशसँग ‘तनहुँ' राज्यको सिमाना पनि जोडिन आइपुगेको थियो । यसैले तनहुँ राज्यका राजा 'कामराजदत्त सेन' पनि यस प्रदेशलाई आफ्नो राज्यमा मिलाउनको निमित्त लालायित रहँदै आएका थिए । यसै अवस्थामा तनहुँ राज्यका राजगुरु 'गौरीश्वर पण्डित' तथा काठमाडौं राज्यका राजा 'जगज्जय मल्ल' ले मिली गोरखाली सैनिकहरूलाई त्यस प्रदेशबाट हटाई त्यस प्रदेशको पुछारमा रहेको 'जोगिमारा' नामक एउटा थूम तनहुँ राज्यका राजा कामराजदत्त सेनलाई दिलाइदिँदा गोरखाली राजा नरभूपाल शाह अक्क-न-बक्कमा पर्न आएका थिए ।

राजा नरभूपाल शाह पारिवारिक नातासम्बन्धद्वारा राजा कामराजदत्त सेनका भानिजका साथै बहिनीज्वाइँ पनि पर्दथे । यसैले मन नपरि नपरिकन नै भए पनि लामिडाँडा प्रदेशको 'जोगिमारा' नामक थूम तनहुँ राज्यलाई छोडिदिन यिनी यतिवेला विवश भएका थिए । यसरी यस धूमलाई परित्याग गर्दा यस थूमको बदलामा काठमाडौँ राज्यको अधिकारक्षेत्रमा रहँदैआएको नुवाकोटमा कुनै न कुनै युक्तिले कब्जा गरुँला भन्ने यिनको भित्री सोचाइ रहेको हुँदो हो । यसै सोचाइअनुसार यस घटनाको लगत्तै नुवाकोटमा अधिकार गर्नको निमित्त यिनले आफ्ना सेनापति 'काजी' जयन्त रानालाई खटाई पनि दिएका थिए । तर आफ्नै कमजोरीहरूले गर्दा काठमाडौँ राज्यको तर्फबाट त्यस क्षेत्रका संरक्षक भएर रहेका 'उमराब' काशीराम थापाका अगाडि काजी जयन्त रानाको जोड चल्न सकेन । यिनी त्यहाँबाट पछि हट्न विवश भएका थिए । यसै सैनिक अभियानमा भित्रीरूपमा आफ्ना विपक्षीहरूसँग मिलेको आशङ्का गरी राजा नरभूपाल शाहले जयन्त रानालाई 'काजी' को पदबाट पदच्युत गराइदिएकाले गोरखा राज्यलाई सदाको निमित्त परित्याग गरी यिनी काठमाडौं राज्यको अधिकारक्षेत्रमा रहेको 'बेलकोट' मा आएर राजा जगज्जय मल्लको आश्रयमा रहन थालेका थिए । पछि 'काजी' महेश्वर पन्तको नेतृत्वमा गोरखा राज्यको तर्फबाट नुवाकोटमा फेरि पनि आक्रमण गरियो । तर हातहतियार तथा तालिमप्राप्त सैनिकहरूको कमीले गर्दा यस पटकको आक्रमण पनि सफल हुन सकेन । यस पटक भएको लडाइँमा पनि आफ्ना निकै धनजनको क्षतिहरू व्यहोर्न गोरखाली सैनिकहरू विवश भए ।

तनहुँ राज्यका राजा कामराजदत्त सेनको सफलता तथा आफ्नो पटक-पटकको असफलताबाट राजा नरभूपाल शाह खिन्न हुनु स्वाभाविकै हुन आएको थियो । सम्भवतः
